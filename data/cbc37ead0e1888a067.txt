周家天球祇一隻.張家今有雙白璧
前稱紫薇後文昌.衙官二陸僕兩唐
金章玉句迭清鏘.天孫雲機織錦裳
松心竹節爭老蒼.冰壺水鏡明秋霜
君不見于湖先生掌綸綍.二典三謨纔一筆
君不見篤素先生立朝端.五臣十亂半武間
聽履星辰踐台斗.翻身鳳池屈伸肘
夢入飛雲卷雨簾.袖却築巖作霖手
滕王閣上唐阿舒.春生秋殺震江湖
吏部未見張尚書.春生儘有秋殺無
江西十州百萬戶.父非姓召母非杜
也祇周人兩句詩.豈弟君子民父母
又去南徐作好春.落霞秋水亦眉顰
南徐父老錯欣欣.玉皇催渠轉鴻鈞
