鉅宋中興日.全閩極治年
保釐須碩德.鎮撫頼真賢
燕寢何曾逸.儒宮最所先
上丁將蕆事.仲月乃修虔
鉶鼎參罍洗.犧尊間豆籩
低昂衮繡服.拜起冕旒前
庭燎明如晝.爐薰滃似煙
曏風人引領.觀禮士填咽
闔郡讙聲沸.熙朝盛事傳
僖公甘避路.常相敢差肩
宜有新詩播.庸昭美化宣
陋儒何幸會.典禮獲周旋
南紀非工部.中和豈子淵
斐然形頌述.深媿采芹篇
