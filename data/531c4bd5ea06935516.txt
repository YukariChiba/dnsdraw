魯侯作南門.春秋書不時
嗟予春暮來.復遣秋暮歸
巖巖龍固山.迢迢括蒼溪
孤城煨燼餘.棟宇烟塵飛
悠悠客行路.一夕固藩籬
城中十萬家.奠枕將何期
賓僚賈馬儔.邑下循良師
經營有餘地.所就踰前規
西風散黄菊.天宇澄清暉
浩歌留飛仙.擊鼓驚馮夷
分題雜險怪.醉墨翻淋漓
別來冊府英.往往夢見之
恍然今夕游.似夢疑復非
夜深燈火闌.露下星斗移
父老呼童兒.挽裳或褰衣
來飲史君酒.聽歌史君詞
有淚不忍彈.恐遂行人悲
