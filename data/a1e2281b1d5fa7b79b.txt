我行田間歎且驚.田間旱塊絲縱橫
荆榛惡草亦枯瘁.雖有稷黍何由生
田邊老人爲予語.欲語先愁淚如雨
老兒百指住山西.世業農桑不工賈
年年此田收好穀.玉粒長腰舂百斛
公私取給有贏餘.作飯爲麋肥口腹
今年旱種良辛苦.抱甕澆畦寧入土
囷傾舊穀已無餘.新穀疏蕪復如許
年年百指無憂畏.今年百指俱憔悴
餓死填溝自不辭.只愁逋負官家稅
即今官稅催輸入.督吏臨門如火急
老兒可是樂徵呼.其奈黍頭無一粒
我感翁言情激烈.却笑老翁言太拙
爲陳天子有深仁.子惠窮民念民切
况今官府皆時賢.會將租責都蠲捐
庶幾儉歲亦得飽.且與爾曹圖醉眠
