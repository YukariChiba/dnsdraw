朝廷入忘返.山林往不還
念無高世姿.聊處可否間
築基倣崔巍.鞭石輕險艱
羣玉相磊落.萬峰正孱顔
種樹亦蒼蒼.激流復潺潺
湡浯歘在眼.崐閬若可攀
自我嬰世網.邇来鬚毛斑
丘壑成弱喪.簿書常自環
及爾滅聞見.曠如遠塵寰
豈敢同避世.庶幾善閉關
子牟困懷魏.謝傅悲徂山
兹焉可遺老.詎厭終歲閒
