我世本儒術.所談聖人篇
聖篇闢乎道.信謂天地根
衆賢發藴奧.授業稱專門
傳箋與注解.璨璨今猶存
始欲沿其學.陳跡不可言
唯餘兵家說.自昔罕所論
因暇聊發篋.故讀尚可溫
將爲文者備.豈必握武賁
終資仁義師.焉愧道德藩
揮毫試析理.已厭前輩繁
信有一日長.可壓千載魂
未涉勿言淺.尋流方見源
廟謀盛夔禼.正議滅烏孫
吾徒誠合進.尚念有親尊
