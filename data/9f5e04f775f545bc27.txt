大河之曲多寛閑.牧田枕倚長堤灣
烏栖鵲散堤樹寂.柝木聲稀宵欲闌
牧兒跨馬乘涼月.歷歷繞羣高唱發
幽情逸氣生自然.往往鳴鞘應疏節
歌辭難辨野風高.似述離憂嗟役勞
徘徊不斷何妨近.彷彿微聞已復遙
長川冷浸秋雲白.露草飜光凝碧色
星疏河淡夜初長.展轉空亭奈孤客
洞簫音律京君明.可憐骨朽不更生
安得使傳哀怨意.爲我寫之羌笛聲
