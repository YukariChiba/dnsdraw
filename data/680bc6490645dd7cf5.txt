幽憂隨秋至.秋去憂未已
城南試登望.百草枯且死
落葉投人懷.驚鴻四面起
所思不可見.欲往將安至
斯人定誰識.顧有二三子
清風皎冰玉.滄浪自湔洗
竊脂未嘗穀.南箕儻微似
網羅一張設.投足遂無寄
田深狡兔肥.霜降鱸魚美
造形悼前失.式微慚往士
憧憧畝丘道.歲晚嗟未止
西山有茅屋.鉏耰本吾事
