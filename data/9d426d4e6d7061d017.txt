今旦病思清.把書坐晴簷
體舒百息勻.心遠萬慮恬
收視等庖郢.妙觀到羲炎
頓忘饑寒苦.但覺中邊甜
習氣尚稍稍.自喜良沾沾
故家東堂書.高架紛懸籤
我時且兒子.氣欲俱并兼
澆著胸次間.政爾意不廉
此意竟蹉跎.衰遲侵戟髯
邇來又留滯.鬰鬰三年淹
是秋節物高.露白原草霑
斜河轉空闊.夜氣方森嚴
此日足可惜.黄塵滿征襜
明年會當歸.赤米薦白鹽
繙經慰老眼.甘作書蠹潜
共嘲玄尚白.指笑突不黔
亦知屠沽兒.羔豚方屬饜
