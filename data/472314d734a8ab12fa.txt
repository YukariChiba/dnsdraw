賢哉洛城翁.塵甑每貸粟
饑來睨書案.臭味清可掬
獨抱古遺經.凜凜一川玉
唯知耕寬閑.未暇井衍沃
蕭然跨騄駬.破漏數間屋
諫議真可人.著意向幽獨
贈之三百月.鼂采照鯨目
閉門予自煎.颯爽對修竹
先生如玉川.詩書實其腹
顧我亦何幸.此客良不俗
新篇忽入手.闊躡李杜躅
華衮褒雖榮.溢美論非篤
何時玉壺山.復得從所欲
三碗澆枯腸.勿賦飯不足
