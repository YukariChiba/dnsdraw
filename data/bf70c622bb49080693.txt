驅車出郊坰.涉谿上青岑
峰頭野寺不足到.先主祠堂猶可尋
祠堂之前流水長.翠屏重疊揺清光
老松窈窕入雲漢.五月鬱鬱炎天凉
廟中女巫日歌舞.神去神來何處所
龍吟虎嘯生風雲.未似當時臣遇主
三分割據霸業開.山河氣象皆西來
功名烜赫陵宇宙.顧盼可使彊敵摧
西南歴數俄遷改.岷峨霸氣今何在
萬里浮雲卷壯圗.空餘江水東流海
山風吹月海上来.松間雲氣嘘酒盃
高歌且醉一杯酒.昔日英雄安在哉
此時分散已陳迹.何足慘愴令心哀
