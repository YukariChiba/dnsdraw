石林媚煙景.句曲盤江甸
南向佳氣濃.峰峰遙隱見
漸臨華陽口.微路入葱蒨
七曜懸洞宮.五雲抱山殿
銀函意誰發.金液徒堪薦
千載桃花春.秦人深不見
東溪喜相遇.貞白如會面
青鳥來去閑.紅霞朝夕變
一從化真骨.萬里乘飛電
蘿月延步虛.松花醉閑宴
幽人即長往.茂宰應交戰
明發歸琴堂.知君嬾爲縣
