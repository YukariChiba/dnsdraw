天形倚一笠.地水轉兩輪
五伯之所運.毫端棲一塵
功名半幅紙.兒女浪苦辛
子有折足鐺.中容五合陳
十年此中過.却是英特人
延我地爐坐.語軟意甚真
白灰如積雪.中有紅麒麟
勿觸紅麒麟.作灰維那瞋
拱手但默坐.牆壁徒諄諄
今宵恨客多.污子白㲲巾
後夜當獨來.不須主與賓
蒲團坐紙帳.自要觀我生
