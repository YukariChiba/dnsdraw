先生言語妙天下.向來太學傳芬芳
當時品目入前輩.後生籍籍窺餘光
立談一見便相可.交無新舊合則章
別來幾何歲月忙.我已三變變滄浪
子才如許猶綠裳.宜參公卿升廟堂.何爲高齋尚翱翔
懸知公意非自高.自高自聖渠作狂
泰山北斗不自贊.瓊株玉樹絕否臧
用則伊周冠百王.直道而行氣益昌
不用兩龔或退藏.直道而去括智囊
用與不用俱徜徉.使婦無褌非吉祥
世人言高不著本.但欲困苦鄰饑尪
不知舒卷重在我.尊爲帝師初未妨
先生年來力學道.等觀窮達如炎凉
屈伸有命不足論.要保胸中百鍊剛
