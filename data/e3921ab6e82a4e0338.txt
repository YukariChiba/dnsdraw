塵埃奔趨插手板.十年已賣山中閑
相逢少室若交舊.白雲與我開容顔
風驅烟氣去敝幕.天覆碧玉無瑕瘢
我疑岳神宴天上.掃灑伊洛爲圖看
又疑山鬼有寒稅.纊絮萬疊輸陰官
色如可餐無厭飽.頗梨爲甑炊琅玕
去去還觀不能已.一里迴首百據鞍
長安許生以畫名.閑暇拂拭新素紈
能求山高水深趣.常恐造化在筆端
每觀雲泉得意處.擬寫男女家其間
今對異景慚首鼠.愚若犬彘編槽欄
君詩託我有深意.明月一杯心往還
