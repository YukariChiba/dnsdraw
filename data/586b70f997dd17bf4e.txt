君不見楚王宫中多諛臣.雌雄之說徒紛紛
大空槖籥本平施.安有煩冤愁庶人
又不見若耶溪上帆如駛.朝南暮北隨人意
令行由天不由人.豈爲舟人採薪計
君今面山開兩扉.恬養不爲居所移
方床曲几淨無暑.有聲南來清且微
清似太虛無滓穢.微如少女生妍媚
軒中稚竹亦粲然.快與主人便晝睡
不須驟吹六律管.不用緩鼓五絃琴
會當月夜君家去.却扇扶座開煩襟
