憶昔相從初.二十有三年
別日更莫紀.少壯成華顛
中間何不有.匪但歲月遷
幾尋長安居.莫訪新市船
尺書且難寄.再面端何緣
今晨大阮來.倒屣不待前
問君比安否.談君語蟬連
短髮尚短褐.青箱保青氈
吾人相從初.情與兄弟肩
蘭陵折梅贈.虞山聽鷄眠
如何一分首.遂作胡越然
詩以道所懷.寧寫宣城箋
