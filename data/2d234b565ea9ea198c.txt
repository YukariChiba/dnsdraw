天生聖明君.必資忠賢臣
舜禹竭股肱.共佐堯爲君
四載成地理.七政齊天文
階下蓂莢生.琴上南風薰
輪轉夏殷周.時復猶一人
秦漢事讒巧.魏晉忘機鈞
猜忌相翦滅.爾來迷恩親
以愚保其身.不覺身沈淪
以智理其國.遂爲國之賊
苟圖容一身.萬事良可惻
可憐萬乘君.聰明受沈惑
忠良伏草莽.無因施羽翼
日月異又蝕.天地晦如墨
既亢而後求.異哉龍之德
