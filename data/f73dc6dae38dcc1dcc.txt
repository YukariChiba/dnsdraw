昭回之秘天所示.風行雷厲動一世
獨持八柄昭馭貴.馭貴馭富抑其細
百年史牒記金匱.木脚東廊果何地
誰從六閣得幅紙.朱書旁行儼如此
貴璫日月書紙尾.宛如宣和見宣底
參稽天筆良不類.恭覽比方三歎喟
王蔡諸臣真可罪.區區球補蟣蝨耳
汴都徬徨塵未洗.此帖間行來萬里
大書尊堯詆王氏.責以格君法當爾
奸諛直筆誅既死.願以所書裨太史
