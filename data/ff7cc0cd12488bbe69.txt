往年書到西風凉.病夫隨牒天一方
今年書到玉溪上.曖空白露爲清霜
人生俯仰成陳迹.只有一丘如宿昔
故鄉傑閣公飽山.野寺幽軒我横碧
石交曉月長庚星.勢交飛絮水上萍
往時玉溪二三老.死生貴賤論交情
歸來訪舊其誰羨.程公筆力猶強健
鄭公霜鬢未成絲.掛冠不受兒曹勸
公于道德猶耕獵.所得不隨天下裂
胸中具眼世莫知.筆端有口公能說
豹文未省一斑窺.戲逐群兒日課詩
詩病無人與商略.湔腸浣胃付神醫
