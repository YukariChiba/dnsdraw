同下龜山時.舟行篙參差
夜投洪澤口.訪問失所之
不應一日力.解至淮陰祠
長淮自風浪.竟夕起憂疑
旦日坐閘中.聽水忘朝饑
清泠見雜詠.蓊密聞群咿
就柳喜高蔭.避橋嫌窄卑
凉風吹水面.襟袖不假披
新螯與老鮭.登俎輒無遺
飽食却思睡.睡起復何爲
稍厭理文字.惟思弄孫兒
尚有數舟酒.獨酌非所宜
好話不得吐.兩日舌如茨
舟行雖云樂.先後不可期
爭如鞍馬間.吟嘯長追隨
