句容縣古寺.壁有道玄筆
晃晃纓絡軀.渺渺煙霧質
一堵最光怪.朱泥久堙鬰
泥去墨亦盡.慘淡意都失
恨不還其人.加巾急鞭抶
毀棄加弗敬.請論如漢律
羅漢院塔影.顛倒難致詰
稗書誌海翻.此理殊未必
今君所歸路.正向此中出
况有吊古才.仰天痛呼屈
勿稱荒唐言.析理資按述
其餘傳播詠.淋漓滿箱帙
棲霞者悲壯.茅洞者清逸
珍題倘相命.當第爲甲乙
