曉開閶闔出絲言.共喜全才鎮北門
職重油幢推上略.榮兼革履見深恩
昔歲經過同二仲.登朝並命慙無用
曲臺分季奉齋祠.直筆繫年陪侍從
芬芳雞舌向南宮.伏奏丹墀跡又同
公望數承黃紙詔.虛懷自號白雲翁
戎裝躞蹀紛出祖.金印煌煌寵司武
時看介士閱犀渠.每狎儒生冠章甫
晉祠汾水古幷州.千騎雙旌居上頭
新握兵符應感激.遠緘詩句更風流
緇衣諸侯諒稱美.白衣尚書何可比
只今麟閣待丹青.努力加餐報天子
