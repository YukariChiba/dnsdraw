秋陽六十日.閔閔歲可懼
原田龜坼塊.城市塵沒屨
誰歟悲若人.活彼於旦暮
精禋發仁惻.誠意輒上訴
神山閟靈湫.水旱天所付
潛虬嬾廢職.暴虎往鬬怒
抑無東海冤.又豈桑羊蠹
天心自響答.民語酌道路
嗟予生理拙.饑飽共農圃
披衣夜不眠.聽此簷間語
沉疴忽去體.黄壤流膏乳
少寬縣令責.盡復南畝故
呼兒酌我酒.欲寫無佳句
聊同千里謠.非公誰與哺
