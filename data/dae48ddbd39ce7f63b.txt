碧落仙家瓊樹枝.傳芳何處慶雲低
人間鳳曆將移朔.天上瑤光欲轉西
丹穴巢空騫瑞翼.渥漥波漲奮霜蹄
堂堂風骨端如岳.凜凜神姿秀入奎
紫殿文章驚獨步.黄金名字最先題
袖將月窟三春桂.踏盡雲頭萬級梯
北闕一麾新出守.南州五馬總驕嘶
鈴齋玉麈清談笑.晏館金花貼鼓鼙
詩焰迸騰昏日月.酒觴沉困吸虹蜺
未能度嶺尋真去.直欲枯潭覓劍攜
千里暫煩傾皂蓋.九重終看步沙堤
吏情何以爲公頌.祇賦嵩高與壽齊
