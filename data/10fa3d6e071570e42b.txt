詩人美萱草.蓋謂憂可忘
人子惜此花.植之盈北堂
庶以悅親意.豈特憐芬芳
使君有慈母.星髮壽且康
晨昏謹色養.彩服戲其傍
燕喜酌春酒.歡然釂金觴
物理似有助.叢萱忽非常
競吐栗玉艷.欲奪金芝光
秀本自稠疊.駢枝亦熒煌
乃知風人意.比興宜成章
東野情思苦.少憂多悲傷
謂此兒女花.莫能解剛腸
斯言雖有激.疑其未通方
憂心無時已.徒枉憔悴鄉
寓物儻適意.何須動悲凉
况復循吏政.和聲入封疆
撫俗時用乂.事親日尤長
萱草歲歲盛.此樂安可量
