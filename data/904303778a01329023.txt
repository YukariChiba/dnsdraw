稽首仇池翁.歸住小有天
葛公尚遠孫.岣嶁丹山傳
道骨亦有種.而今見嬋嫣
大小茅山君.霞襜兩聯翩
弟兄對譚道.舌本風雷旋
嗟哉空山子.妄意身飛翾
忍饑嚙草木.閲歲烹汞鉛
豈知至妙門.端在玄中玄
知公夙領此.妙契遺蹄筌
神凝物無疵.合侍虛皇前
我亦山澤臞.會了區中緣
滅沒望仙鞚.願言執風鞭
相將丹丘上.一笑三千年
