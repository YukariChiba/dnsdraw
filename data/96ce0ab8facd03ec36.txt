我唐有僧號齊己.未出家時宰相器
爰見夢中逢五丁.毀形自學無生理
骨瘦神清風一襟.松老霜天鶴病深
一言悟得生死海.芙蓉吐出琉璃心
悶見有唐風雅缺.敲破冰天飛白雪
清塞清江却有靈.遺魂泣對荒郊月
格何古.天工未生誰知主
混沌鑿開雞子黃.散作純風如膽苦
意何新.織女星機挑白雲
真宰夜來調暖律.聲聲吹出嫩青春
調何雅.澗底孤松秋雨灑
嫦娥月裏學步虛.桂風吹落玉山下
語何奇.血潑乾坤龍戰時
祖龍跨海日方出.一鞭風雨萬山飛
己公己公道如此.浩浩寰中如獨自
一簟松風冷如冰.長伴巢由伸脚睡
