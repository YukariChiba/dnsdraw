我歌無庸歸.禮意固有屬
渠儂方不顧.欲問何拘曲
乃知交際難.不若逃空谷
憂端浩無窮.日飲思枕麴
文求世人笑.字異山鬼哭
龍鸞閱斯冰.劍弩對鷂鵠
鴈門既呼卿.司武或見梏
閉關固自如.青簡得三復
誰後足趦趄.墮彼手翻覆
汨泥無紆轡.絕迹慕前躅
故人有新詩.遠寄資賸馥
鳴嚶倡復和.流徵斷還續
華如三女粲.學陋一夔足
吟餘寫幽懷.蹇思慚刻燭
