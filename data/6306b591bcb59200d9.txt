文會得吾黨.浄居清晝長
平生愛山僻.暇日聊徜徉
風流謝康樂.肥遯計亦良
鍾鼎成淹留.江湖晚相望
山色青未改.山名久愈彰
松風度晚曲.巖花弄晨妝
尚疑縹緲人.髻鬟下鳴璫
淒涼懷古恨.野水涵方塘
功名不作難.出處何可忘
人自草木腐.看渠日爭光
香消酒力微.緣陰聽圓吭
悠然發遐想.莞爾還成章
歸途有清泚.濯纓詠滄浪
