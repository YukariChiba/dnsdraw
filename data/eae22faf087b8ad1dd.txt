數載樂幽幽.欲逃寒暑逼.不求名與利.猶恐身心役.
苦志慕黃庭.殷勤求道跡.陰功暗心修.善行長日積.
世路果逢師.時人皆不識.我師機行密.懷量性孤僻.
解把五行移.能將四象易.傳餘造化門.始悟希夷則.
服取兩般真.從頭路端的.烹煎日月壺.不離乾坤側.
至道眼前觀.得之元咫尺.真空空不空.真色色非色.
推倒玉葫蘆.迸出黃金液.緊把赤龍頭.猛將驪珠吸.
吞歸臟腑中.奪得神仙力.妙號一黍珠.延年千萬億.
同途聽我吟.與道相親益.未曉真黃芽.徒勞遊紫陌.
把住赤烏魂.突出銀蟾魄.未省此中玄.常流容易測.
三天應有路.九地終無厄.守道且藏愚.忘機要混跡.
群生莫相輕.已是蓬萊客.
