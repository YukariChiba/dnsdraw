道散士不守.君子利爲上
交遊固竇灌.父子亦歆向
繄我二三友.日月共照臨
殊鄉不殊習.異族豈異心
吾徒拙身謀.要是滄海客
大材費伐剪.古樂難考擊
相逢聊解顔.把酒聽軟語
斷水洗垢病.戛玉開未寤
男兒生墮地.脚跡付九州
不知誰主盟.會此車與舟
願畢已醉杯.竟比難得歡
明朝黄子別.離恨已闌干
