東君行趣裝.桃李事如夢
蝶懶欲息游.鶑老不好弄
殘紅正可憐.更禁風雨送
榆莢羞獨飛.却惱楊花共
去年於此時.客食紅塵鬨
眼看豪俠兒.躍馬青絲鞚
美姝舞娉婷.吹簫來紫鳳
開樽六一亭.偃蓋飛來洞
我亦强行吟.詩成和者衆
時序易推移.人事少閒空
翻思年時樂.已如耳邊哄
清曉坐孤寺.晴曦照華棟
沙平嘴带鷗.山遠腰橫蝀
閲書眼倍明.拈筆手猶凍
掃地焚甲煎.呼童開臘甕
汲井得甘泉.瀹茗試新貢
短章寫我懷.謾遣兒曹諷
