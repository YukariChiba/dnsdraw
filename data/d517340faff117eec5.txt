平生解公子.器質美無度
長加進學鞭.猶後趣時步
充腸笠澤書.脫手彈丸句
儕輩無爭衡.儒先有延譽
豈應如老夫.嘖嘖聲不遇
表表蠹齋翁.容易九原去
石交不在眼.頼子慰遲暮
新文爛錦繡.夫我何足赴
凜凜傳遠計.堂堂濟世具
葆愛今其時.自視要嬰孺
白璧不受塵.素絲易成汙
毋爲樗木散.寧作鐵硯鑄
良晨有逢年.逸足看取路
吾言信惡石.敢謂愛莫助
