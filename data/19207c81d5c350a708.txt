緇徒中有人.籍甚初與顯
是非不掛口.好惡不入眼
終日但怡怡.言行無可揀
外相示枯槁.風味殊不淺
初公如鶴長.昂藏誰得管
今秋忽坐脱.山立不少偃
顯公方晏如.隨緣自舒卷
平生三事衲.夏燠冬不煖
大雅右司公.國器乃瑚璉
頗敦方外契.淵明亦親遠
道術久相忘.書來叙繾綣
一被直千金.溪簾浄冰蠒
邀我置香茗.撫玩不忍展
而我在家僧.業習盡鉏剗
琴書不療饑.拙生良可莞
未識韓荆州.不敏懷媿赧
向來袖漫刺.到門不及款
音問復後時.當蒙貸疏懶
公如驥騰驤.我類鼈跛蹇
出處固不同.投分悵已晚
明年壑源春.驅車望雲巘
載醪問奇字.從公定忘返
