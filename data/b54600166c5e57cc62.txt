羣兒只解祕金玉.百歲作癡空潤屋
君家勝味渠不知.掉頭歸來北窗讀
插架整整三萬籤.誰何有書真不然
是中文字到蝌蚪.補亡應得由庚篇
異錦千囊更妙好.中有玉奩藏小草
不煩脫帽苦揮毫.漫說驚蛇雜飛鳥
摩挲鼎彝自笑語.碧暈堆花久瘞土
懸知百好墮兒戲.此物一出吞萬古
客來錯惡初不解.把玩慇懃定爲怪
我知此老極不淺.規模正欲超三代
