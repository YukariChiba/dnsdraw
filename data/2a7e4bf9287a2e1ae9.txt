風沙瞇行人.日脚黄無光
愁鴟蹲古木.凍雁拾餘糧
荒城雞犬寂.古堠荆蒿長
瘦馬兀冰塗.龍塞天一方
今晨發申浦.何日抵漁陽
道傍轉徙氓.啼哭勢倉黄
惰游散不歸.信美非吾鄉
錦衣雖云樂.無褐可憐傷
南泝江悠悠.北視天茫茫
遠煩公護視.雨雪上河梁
從事豈獨賢.簡書詎能忘
嗟爾居者逸.擁氈坐高堂
且置勿復道.擊筑飲離觴
