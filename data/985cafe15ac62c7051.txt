誰工此松唯拂墨.巧思丹青營不得
初寫松梢風正生.此中勢與真松爭
高柯細葉動颯颯.乍聽幽飀如有聲
左右雙松更奇絕.龍鱗麈尾仍半折
經春寒色聚不散.逼座陰陰將下雪
荆門石狀凌璵璠.蹙成數片倚松根
何年蒨蒨苔黏跡.幾夜潺潺水擊痕
裴生詩家後來客.爲我開圖翫松石
對之自有高世心.何事勞君上山屐
