南遷私自喜.看盡江南山
孤舟少僮僕.此志還復難
局促守破窗.聯翩過重巒
忽驚九華峰.高拱立我前
蕭然九仙人.縹緲淩雲烟
碧霞爲裳衣.首冠青琅玕
揮手謝世人.可望不可攀
我行竟草草.安能拍其肩
但聞有高士.卧聽松風眠
松根得茯苓.狀若千歲黿
煮食一朝盡.終身棄腥羶
腹背生綠毛.輕舉如翔鸞
相逢欲借問.已在長松端
何年脫罪罟.出處良自便
芒鞋拄藤杖.逢山即盤桓
斯人未可求.巖室儻復存
