道旁有古寺.巋然聳梅林
邇來衣褐徒.包禍歲月深
埋伏狡兔穴.嘯聚惡木陰
安得智慧劍.力斬奸邪心
吾師曹溪流.所在人依欽
郡邑兩交疏.來發雲雷音
初如碎瓦礫.乃見真球琳
瞽者破其瞽.瘖者破其瘖
有若鸞鳳巢.無復鴟鴞禽
嗟予困吏役.海岸宜投簪
扁舟扣禪戶.清風滿衣襟
高論松桂間.爲師揮玉琴
