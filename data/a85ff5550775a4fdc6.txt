伯英草聖稱絕倫.後來學者無其人
白眉年少未弱冠.落紙紛紛運纖腕
初聞之子十歲餘.當時時輩皆不如
猶輕昔日墨池學.未許前賢團扇書
豔彩芳姿相點綴.水映荷花風轉蕙
三春併向指下生.萬象爭分筆端勢
有時當暑如清秋.滿堂風雨寒颼颼
乍疑崩崖瀑水落.又見古木飢鼯愁
變化縱橫出新意.眼看一字千金貴
憶昔謝安問獻之.時人雖見那得知
