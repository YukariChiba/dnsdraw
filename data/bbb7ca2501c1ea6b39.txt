中郎石經後.八分蓋憔悴.顧侯運爐錘.筆力破餘地.
昔在開元中.韓蔡同贔屭.玄宗妙其書.是以數子至.
禦劄早流傳.揄揚非造次.三人併入直.恩澤各不二.
顧于韓蔡內.辨眼工小字.分日示諸王.鉤深法更秘.
文學與我游.蕭疏外聲利.追隨二十載.浩蕩長安醉.
高歌卿相宅.文翰飛省寺.視我揚馬間.白首不相棄.
驊騮入窮巷.必脫黃金轡.一論朋友難.遲暮敢失墜.
古來事反復.相見橫涕泗.向者玉珂人.誰是青雲器.
才盡傷形體.病渴汙官位.故舊獨依然.時危話顛躓.
我甘多病老.子負憂世志.胡為困衣食.顏色少稱遂.
遠作辛苦行.順從眾多意.舟楫無根蒂.蛟鼉好為祟.
況兼水賊繁.特戒風飆駛.崩騰戎馬際.往往殺長吏.
子幹東諸侯.勸勉防縱恣.邦以民為本.魚饑費香餌.
請哀瘡痍深.告訴皇華使.使臣精所擇.進德知曆試.
惻隱誅求情.固應賢愚異.列士惡苟得.俊傑思自致.
贈子猛虎行.出郊載酸鼻.
