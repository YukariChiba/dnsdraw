賤僚尸屬邑.逾歲事雄藩
自視無尤異.何階計薦論
公爲千騎長.官復九卿尊
陞絀懸諸手.榮枯繫片言
俄收一介技.俾出大賢門
銳意推臣轂.剡章飛帝閽
先容掄散木.後澤浹孤根
立發韓灰燄.坐生鄒谷暄
泥塗漸霄漢.瓦礫變璵璠
倍喜非初望.難酬是厚恩
敢忘知己賜.况有寸心存
稱謝階墀阻.形留意欲奔
