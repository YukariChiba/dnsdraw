同在洛陽時.交游盡豪傑
倏忽三十年.浮沈漸磨滅
惟餘一二人.或位冠夔禼
我今存若亡.似竹空有節
人皆欲吹置.老硬不可截
君自緱山來.別我不畏熱
言作潞從事.家貧祿仕切
六月上太行.辛勤非計拙
天當氣候凉.清風自騷屑
雖云數日勞.斗與炎蒸絕
君本公王孫.才行實修潔
鏘鏘發英聲.瑩瑩如佩玦
是爲君子器.終見不渝涅
相逢未易期.夢寐歸鼓枻
