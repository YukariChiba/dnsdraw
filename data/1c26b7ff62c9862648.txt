茲山定空中.乳水滿其腹
遇隙則發見.臭味實一族
淺深各有值.方圓隨所蓄
或爲雲洶湧.或作線斷續
或鳴空洞中.雜佩間琴筑
或流蒼石縫.宛轉龍鸞蹙
瓶罌走千里.真僞半相瀆
貴人高宴罷.醉眼亂紅綠
赤泥開方印.紫餠截圓玉
傾甌共歎賞.竊語笑僮僕
豈如泉上僧.盥灑自挹掬
故人憐我病.蒻籠寄新馥
欠伸北窗下.晝睡美方熟
精品厭凡泉.願子致一斛
