吳山浮海青.蜀山粘雪白
兩山相西東.渺渺萬里隔
一官誰卑高.博士省中客
歲月成後先.去住作分拆
先生何時來.六經尚遺澤
衣鉢肯付我.頗任弟子責
鬚髯襄陽翁.龍鳳出窟宅
典刑耆舊內.卿月耀詞伯
歸路入西湖.官梅已堪摘
好將軟紅書.博此千頃窄
夷吾王郎孫.江左書竹帛
臨風失驚呼.看刷九霄翮
