平明大雪風怒嘷.屋上卷來亭下高
更深更密皆能到.所在紛紛如雨毛
堆床壓案掃復聚.取筆欲書冰折毫
鬚眉沾白催我老.自頸以下類擁袍
此時只好閉門坐.右手把酒左持螯
奈何巑岏據聽事.千兵踏藉泥如糟
强登曹亭要望遠.紙傘掣手不可操
黑陰遮眼鋪水墨.寒氣刮耳投兵刀
饑腸及午尚未飯.更搜詩句無乃勞
幸有使君憐寂寞.亟使兵厨分凍醪
余雖不飲爲一釂.兩頰生春紅勝桃
醉眼瞢騰視天地.蜾蠃螟蛉輕二豪
勿令小暖氣便壯.自笑世間皆我曹
