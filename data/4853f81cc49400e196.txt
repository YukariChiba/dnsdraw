建鼓求亡子.初昧學所之
除去日月多.及此歲未遲
滿國和巴人.若士誰與知
平陸不推舟.客行當來茲
定居厭屋廬.風雨勞所思
執鞭慕昔人.孰與並此時
破裘不御冬.要假完腋裨
危言則來詬.慎密又逢譏
成德尚如是.薄志安能期
收聲復藏熱.雷火忽然微
開口且復歡.是事置勿推
閉眼可內視.獨復不自爲
