君不見徐卿二子生絕奇.熊羆入夢非同時
徒煩孔子與釋氏.兩回抱送麒麟兒
又不見昔日梁嬴亦雙乳.生止一男仍一女
過期畢竟非其人.未免終身亦妾圉
鬰葱佳氣充門閭.龍穴盛事從來無
蓂階良月吐三莢.蚌腹甲夜生雙珠
相對抱持翁嫗喜.眉目分明巧相似
慈顔戯語綵衣郎.汝子他年勝我子
郎君拜舞笑答翁.翁生六兒年豈同
何如今日一巵酒.手抱兩孫頭未童
二雛慶誕相先後.未省如何分長幼
商家尚質周尚文.喚取何休細推究
慶門蘭玉行滿庭.伯仲叔季雙命名
他時四乳類周士.森森八桂同敷榮
我忝通家同筆硯.聞君得子歡無間
殷勤爲作洗兒歌.覓取金錢三百萬
