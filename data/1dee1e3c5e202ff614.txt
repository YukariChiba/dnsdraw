南部風流志.東山窈窕容
詩牋元襞彩.史筆近書彤
花月妖時見.閨房美間鍾
夢蘭宵有證.吞蘂露添濃
稍訝釵分髻.還憐鏡隱胸
吹簫儀彩鳯.遺策駐游龍
會是雲間墮.真成月下逢
光風開荳蔻.鈿履上芙蓉
湘岸傳虚瑟.昆廷學晚鐘
瓌姿隨月滿.綺思殢春慵
亂絮飛何遠.繁花影自重
紅裳明洛浦.白雨濕巫峰
織女期清漢.宜男結綠茸
丹書多避忌.銀葉竟怔忪
每遂西瑤宴.長防北斗舂
屏深金屈戌.珮響玉玲瓏
閱古柔情極.紬書逸興濃
燭還通德侍.研有雪兒供
