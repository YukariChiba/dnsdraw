清溪遶山流.茅屋瞰溪住
山田雖不多.荒年亦禾黍
有園不栽花.但種桑與苧
有兒只爲農.不士不商旅
老翁雪滿頭.煮茗相勞撫
問我從何來.今將去何所
日月如飛梭.人生幾寒暑
浮名底須求.求之亦何補
我見貪名人.名成隔千古
微利不足營.營之徒自苦
我見嗜利人.甘作守錢虜
青山塚纍纍.今古一抔土
勉我勤歸韉.風雪歲云暮
因作田家謠.備述老翁語
