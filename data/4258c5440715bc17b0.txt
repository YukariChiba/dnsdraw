前朝列聖規模大.雨露涵濡山海外
椎卉之民半冠带.恬不復它餘百載
前守諸公方畧偏.藩籬漫浪耳目前
版圖之地半腥羶.恬不復誰餘百年
白囊新報潢池弄.詔公借我海南重
金鼓戒嚴曾未動.汶陽田已歸禹貢
功成不居頌者誰.樂石雖堅有泐時
亙千餘里兒童知.牢不可解去後思
歸歟更了中原事.抵掌挈還河朔地
竹書不盡帛相繼.回頭今刻公之細
