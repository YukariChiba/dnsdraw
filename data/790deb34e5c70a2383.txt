我家正對風煙住.飽看陰晴變朝暮
清秋非但入詩脾.挽向溪山深處去
溪山深處是湖州.水合雲凝不斷頭
曬稻坡前移拄杖.罩魚灘際泊扁舟
入城要盡登臨目.駝橋繫纜因留宿
舊遊十載夢驚回.堤邊老柳依然綠
凌晨取道峴山前.漥樽就拊穹崖巔
縈紆遥指道場路.挂席徑造尋幽禪
彎環港轉茭田上.鶑簧激烈千松嶂
竹輿飛入翠光中.寶閤朱扉恣舒望
當年祖訥伏於菟.躡屐旋薙荆榛居
至今夜半吼寒月.守護凈境嚴驅除
呼燈談話倏度夕.粥盃共赴雲堂集
日高振袂過隣峰.老衲相看但長揖
