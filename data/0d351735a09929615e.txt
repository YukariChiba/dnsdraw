無詩不言酒.作賦真誑腹
未破公子慳.况與佳人目
壯心思擊壺.聖杯賡啄木
袖想胡旋雙.妝記摇手獨
賓筵乏酬獻.醴齊催泲漉
禰衡辦撾鼓.元崇方病足
曾無列屋粉.空韵梳鬟綠
百篇摘仙詠.十軸蒙溪讀
有美建安璩.競爽淇園竹
芒端寒燠轉.胸次古今沃
卧甕嗤舍郎.祭酒可令僕
時陳南北洗.頗醉東西玉
雖微醖五斗.端有才一斛
詩壇長齊盟.筆陣嚴總督
方將喝銀雲.未肯平封麴
宮宴看傳柑.帝歌須和菊
牛心固異撰.犢鼻且同俗
尊酒日相逢.我歌君爲屬
歡期踐三五.釀頃虧十六
酣暢嗟阮修.飲狂謝裴叔
漥尊留古製.長勺分魯族
居然同老襟.淺斟醽水醁
