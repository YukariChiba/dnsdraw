今年剩有冬一月.今冬先得半月春
留春借冬皆樂事.但苦世上無閒人
平臯梅花如雪浪.夜色晨光迷滉漾
就中紅香清且妍.風流故在海棠上
昨夜月明天不寒.夢中走馬來花前
舊時都下千金買.翻棄草莽不值錢
性情貴遠初厭近.久不見之端可憐
今朝起揀白髭鬚.未能免俗爲花娛
小車駊騀溪石滑.一竿掛酒懸長魚
無人對飲花爲伴.小奴亦解吹長管
花應憐我老而狂.起舞踏影月凌亂
老人更醉三十年.不爲酒僊即花僊
