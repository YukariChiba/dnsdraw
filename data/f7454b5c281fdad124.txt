蓐收始用事.健行肅乾剛
微飈生淅瀝.一雨洗亢陽
香羅阨團扇.玉椀辭蔗漿
况蒙慷慨詞.猶激卑懦膓
當食忽亡匕.起立遂失床
鷄鳴中夜興.呼燈攬冠裳
自從羯胡亂.四海失故疆
向來桑麻區.半作荆棘場
黔首未安堵.皂囊思獻章
聞有圯上書.今代誰張良
風雲須嘉會.日月依末光
當宁方側席.誰能薦吾王
鷙鳥尚垂翅.老眼空望羊
秋風一夕起.撫事增悲涼
