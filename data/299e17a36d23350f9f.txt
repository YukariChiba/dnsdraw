百里寄一令.於民爲最親
休戚咳唾間.詎可非其人
趙侯古循吏.當世無等倫
朅來宰濡須.舊政俱更新
雖無赫赫名.吏戢民稱仁
善良仰若父.姦欺畏如神
幸哉百里地.兩載銷顰呻
果膺君相知.贊書下楓宸
不終三年淹.徑作帥幕賓
秋風散炎酷.夜雨清埃塵
寧容卧轍留.高檣艤江濵
君看眉間黄.華近兹其因
