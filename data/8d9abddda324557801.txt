老桐初無異.憔悴輩散木
良材固自信.終歲委空谷
孤根聽霜霰.厥命寄樵牧
雖云具宮徵.誰意望琴筑
天公憐冤憤.霹靂驅怪伏
蛟龍出蒼幹.電火燃裂腹
造物一愍弔.爲惠在反覆
神馳變廢物.瞻賞改舊目
裂爲君子琴.日奏太古曲
因知物興廢.尚爾轉禍福
志士抱孤操.來者怳未卜
壯年昧籌算.奚用定榮辱
