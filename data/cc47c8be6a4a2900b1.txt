天下有廣居.非阿房建章
賔餞日及月.闔闢陰與陽
山川坦然平.何者爲藩牆
孔公暨瞿聃.同坐此道塲
哀哉世日隘.肝膽分界疆
蹙縮戰蝸角.崎嶇走羊腸
周先早得道.所證非復常
小室古城隅.宛如野僧房
能容人天衆.雜沓來燒香
三萬二千人.各據獅子床
實際正如此.切忌錯商量
須彌芥子話.今夕當舉揚
