浥露出南郭.遵塗眄西嶺
幽尋不憚遠.陟巘造殊境
懸瀑瀉天路.高齋跨參井
麻姑固神人.上下凌倒景
逸駕不容追.遺蹤摶塵影
仙壇獨巋然.蘚蝕此山頂
古屋鳴鵂鶹.汙池浴蛙黽
葛顔有異聞.源委邈難省
空餘豐碑字.欻若猊驥騁
永言賞心遇.所樂塵務屏
濯纓欲師孔.斲鼻還思郢
安得斯人徒.置論挈裘領
聖真豈遠而.炯炯金在鑛
九淵孕明月.七返閟神鼎
至道如可求.汲深願修綆
