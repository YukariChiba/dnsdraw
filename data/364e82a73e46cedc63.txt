江流會揚子.洶洶東南騖
海門劃前開.金山屹中據
鼓鍾食萬指.金雘棲千柱
夜庭游月波.曉觀摶香霧
天清猿鳥哀.風暗魚龍怒
雲物橫古今.濤波閱晨暮
三州氣色來.上下端倪露
偉哉元氣間.此勝知誰聚
念昔憩精廬.登臨輒忘去
汲新試團月.飯素羹魁芋
妙興入芳藤.真境在芒屨
別來景暑換.寤寐經從處
忽蒙珠璧投.了與雲巒遇
幽光烱肝肺.爽氣森庭戶
區中多滯念.方外饒奇趣
寄語山阿人.泠然行復御
