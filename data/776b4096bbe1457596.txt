有宋乘炎運.于今邁百年
祖功雖不易.子聖自能傳
寶曆迎長至.神丘放大圜
靈宫千福降.清廟一誠專
翠仗鉤陳下.青城斗極邊
側班回衆弁.虛次待高煙
晦霧初宵斷.晴雲未曉鮮
天形何磊落.帝步亦周旋
麗澤沾魚鳥.休歌被筦絃
歡聲兼嶽動.和氣與春連
在昔開鴻業.斯民入化甄
監危常栗栗.受祉更乾乾
此日膺神筴.孤臣老禁筵
願將成命頌.獨奏邇英前
