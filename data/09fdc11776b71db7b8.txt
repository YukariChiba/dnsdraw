自我來濟南.經年未嘗出
不知西城外.有路通石壁
初行澗谷淺.漸遠峰巒積
翠屏互舒卷.耕耨隨欹側
雲木散山阿.逆旅時百室
茲人謂川路.此意屬行客
久遊自多念.忽誤向所歷
嘉陵萬壑底.棧道百迴屈
崖巘遞崢嶸.征夫時出沒
行李雖云艱.幽邃亦已劇
坐緣斗升米.被此塵土厄
何年道褒斜.長嘯理輕策
