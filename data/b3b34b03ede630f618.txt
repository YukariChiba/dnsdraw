十里一置飛塵灰.五里一堠兵火催
顛阬仆谷相枕藉.知是荔支龍眼來
飛車跨山鶻橫海.風枝露葉如新采
宮中美人一破顔.驚塵濺血流千載
永元荔支來交州.天寶歲貢取之涪
至今欲食林甫肉.無人舉觴酹伯游
我願天公憐赤子.莫生尤物爲瘡痏
雨順風調百穀登.民不饑寒爲上瑞
君不見武夷溪邊粟粒芽.前丁後蔡相籠加
爭新買寵各出意.今年鬥品充官茶
吾君所乏豈此物.致養口體何陋耶
洛陽相君忠孝家.可憐亦進姚黄花
