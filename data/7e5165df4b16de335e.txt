吾聞潯陽郡.昔有陶徵君
愛酒不愛名.憂醒不憂貧
嘗爲彭澤令.在官纔八旬
愀然忽不樂.挂印著公門
口吟歸去來.頭戴漉酒巾
人吏留不得.直入故山雲
歸來五柳下.還以酒養真
人間榮與利.擺落如泥塵
先生去已久.紙墨有遺文
篇篇勸我飲.此外無所云
我從老大來.竊慕其爲人
其他不可及.且傚醉昏昏
