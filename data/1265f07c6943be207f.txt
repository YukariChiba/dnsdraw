好讀天竺書.為尋無生理.焚香面金偈.一室唯巾水.
交信方外言.二三空門子.峻范照秋霜.高標掩僧史.
清晨潔蔬茗.延請良有以.一落喧嘩競.棲心願依止.
奔曦入半百.冉冉頹蒙汜.雲泛名利心.風輕是非齒.
向為情愛縛.未盡金仙旨.以靜制猿心.將虞瞥然起.
綸巾與藜杖.此意真已矣.他日雲壑間.來尋幽居士.
