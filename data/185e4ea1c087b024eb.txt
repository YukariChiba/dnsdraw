臞叟久不出.短帽半離披
天公有新事.剪雪玉參差
仰瞻銀海眩.須臾肆寒威
試呼緘口翁.時復一中之
初如薝蔔飄.終似白練馳
陰氣無所泄.乘風舞綏綏
山明失紫翠.手板休拄頤
磎流有層冰.艇子寸步移
寒禽集深條.可憐翅翎垂
擁爐回陽春.始覺溫四肢
我生僅再見.老農重嗟咨
錦里杜子美.姑溪周紫芝
文章江漢流.初不事支辭
遺編可推究.古豈異今時
無此雪與寒.何翅五吟詩
宜瑞不患寡.寫檄誅雲師
