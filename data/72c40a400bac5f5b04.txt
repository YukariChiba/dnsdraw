去年臘月來夏口.黑風白浪打頭吼.櫓聲軋軋搖不前.
看他撩亂張帆走.逾月始到鸚鵡洲.嗚嗚暮角喧城頭.
逡巡未得見官長.夢寢但覺生愁憂.軍中賢倅李監察.
人馬曉來兼手劄.教令參謁禮數全.頭頭要處相稱掣.
唐氏一門今五龍.聲華殷殷皆如鐘.就中十一最年少.
別有俊氣橫心胸.巧綴五言才刮骨.卻怕柱天身硉矹.
後輩無勞續出頭.坳塘不合窺溟渤.君家三兄舊山侶.
方寸久來常許與.不覺淹留兩月餘.風光漫爛生洲渚.
宇文文學儒家子.竹繞書齋花映水.醉舞狂歌此地多.
有時酩酊扶還起.猥蒙方伯憐饑貧.假名許得陪諸賓.
酒家債負有填日.恣意頗敢排青緡.余瞿二家同愛客.
園蔬任遣奴人摘.野狐泉頭銀葉方.一別十年今再覿.
更有風流歙奴子.能將盤帕來欺爾.白馬青袍豁眼明.
許他真是查郎髓.良會芳時難再來.隙光電影長相催.
扁舟惆悵人南去.目斷江天凡幾回.
