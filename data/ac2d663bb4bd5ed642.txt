當時呂望要周室.渭水垂綸恣遺佚
後來嚴陵傲漢家.七里灘頭釣月華
二賢一旦辭隱淪.當年平步升青雲
至今蹤跡耀經史.千載何人能繼此
宜陽高人真賢族.構亭仍以釣魚目
時人盡詠釣魚詩.獨我來歌釣魚曲
君不見吳山青.湘水綠.唯愛夏絃春誦聲相續
以軻雄百氏爲絲綸.以周孔六經爲餌屬
遇時伸.不時縮
人言君釣魚.我言君釣禄
盛代兒孫滿場屋.前春舉手得鯨鼇.猶恐主人心不足
