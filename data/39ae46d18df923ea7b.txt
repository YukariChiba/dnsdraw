洪河豈不壯.餘潤彌九里
海內所詠歌.在德不在水
德人經行地.可敬及蒲葦
况有水如此.浪去劇雪委
念昔涉濤江.怒鼉如山峙
天風怖殺人.舟定舷有泚
惕然三夜夢.沙礫下飛矢
至今逢溝壑.敢照不敢洗
忽誦涉汝詩.五字擬蘇李
快言擊汰事.想見魚掉尾
十年疑此樂.始誤斗柄指
便當策我足.歲月忽轉徙
未辦志和舟.且洗子荆耳
