滄滄萬里無時盈.太山四維不可仆
蛙井跳梁徒自喜.蟻垤崔嵬欲何就
物情小大乃爾懸.人心是非當自究
榮名乍滿妻孥笑.權利偏供賓客僦
紛紛逐臭坐窮年.往往攫金忘正晝
談誇亦或輕萬鍾.蹴嘑忍能甘一豆
人憐世網苦易縛.我悲古道迂難售
文章小技本游戲.功業有時真際輳
六經墜地誰羽翼.衆說滔天誰拯救
獨行不畏迹隨削.危言便恐眉遭灸
舞雩鼓瑟洙泗遠.弄月吟風伊洛舊
晨霞翠柏足餱糧.秋蘭芳芷堪懷袖
此身今愧五斗役.歸心日繞千巖秀
平生未飽書冊願.老大自知人物陋
意存當世力不能.名忝儒生實難副
楊侯楊侯豪傑士.霜鶻橫空天馬驟
叵堪高誼謬推挽.喜見雄詞豁昏瞀
端能有意千載前.執鞭請試從公後
