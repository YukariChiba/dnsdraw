頌美馳千古.欽賢仰大猷.晉公標逸氣.汾水注長流.
神與公忠節.天生將相儔.青雲本自負.赤縣獨推尤.
禦史風逾勁.郎官草屢修.鵷鸞粉署起.鷹隼柏台秋.
出入交三事.飛鳴揖五侯.軍書陳上策.廷議借前籌.
肅肅趨朝列.雍雍引帝求.一麾俄出守.千里再分憂.
不改任棠水.仍傳晏子裘.歌謠隨舉扇.旌旆逐鳴騶.
郡國長河繞.川原大野幽.地連堯泰岳.山向禹青州.
汶上春帆渡.秦亭晚日愁.遺墟當少昊.懸象逼奎婁.
即此逢清鑒.終然喜暗投.叨承解榻禮.更得問縑遊.
高興陪登陟.嘉言忝獻酬.觀棋知戰勝.探象會冥搜.
眺聽情何限.沖融惠勿休.只應齊語默.寧肯問沉浮.
然諾長懷季.棲遑輒累丘.平生感知己.方寸豈悠悠.
