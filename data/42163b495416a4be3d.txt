翠葉蕃夏初.清陰勝花時
閉關軌長埽.步屧園屢窺
青青溪中蒲.移植井之湄
下有九節根.服食可不迷
往時手種桃.只今與簷齊
枝間有美實.少日将成蹊
採菊香滿襜.擷薺甘如飴
籜龍露新綠.椅梧長孫枝
觀身要若蕉.衞足當如葵
節憐孤筠直.惡戒蔓草滋
天津白玉郎.看花驚洛師
吾人守環堵.草木相娛嬉
逍遥各自適.慎勿相唐嗤
