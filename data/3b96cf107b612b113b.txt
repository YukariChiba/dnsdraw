吾聞上下泉.終與江海會
高哉廬阜間.出處濂溪派
清深遠城市.潔浄去塵埃
毫髮難遁形.鬼神縮妖怪
對臨開軒窗.勝絕甚圖繪
固無風波虞.但覺耳目快
琴樽日左右.一堂不爲泰
經史日枕藉.一室不爲隘
有蓴足以羹.有魚足以鱠
飲啜其樂真.靜正於俗邁
主人心淵然.澄徹一內外
本源孕清德.游詠吐嘉話
何當結良朋.講習取諸兌
