不動者厚地.不息者高天.無窮者日月.長在者山川.
松柏與龜鶴.其壽皆千年.嗟嗟群物中.而人獨不然.
早出向朝市.暮已歸下泉.形質及壽命.危脆若浮煙.
堯舜與周孔.古來稱聖賢.借問今何在.一去亦不還.
我無不死藥.萬萬隨化遷.所未定知者.修短遲速間.
幸及身健日.當歌一尊前.何必待人勸.持此自為歡.
翳翳逾月陰.沉沉連日雨.開簾望天色.黃雲暗如土.
行潦毀我墉.疾風壞我宇.蓬莠生庭院.泥塗失場圃.
村深絕賓客.窗晦無儔侶.盡日不下床.跳蛙時入戶.
出門無所往.入室還獨處.不以酒自娛.塊然與誰語.
朝飲一杯酒.冥心合元化.兀然無所思.日高尚閑臥.
暮讀一卷書.會意如嘉話.欣然有所遇.夜深猶獨坐.
又得琴上趣.安弦有餘暇.複多詩中狂.下筆不能罷.
唯茲三四事.持用度晝夜.所以陰雨中.經旬不出舍.
始悟獨往人.心安時亦過.
東家采桑婦.雨來苦愁悲.蔟蠶北堂前.雨冷不成絲.
西家荷鋤叟.雨來亦怨咨.種豆南山下.雨多落為萁.
而我獨何幸.醞酒本無期.及此多雨日.正遇新熟時.
開瓶瀉尊中.玉液黃金脂.持玩已可悅.歡嘗有餘滋.
一酌發好容.再酌開愁眉.連延四五酌.酣暢入四肢.
忽然遺我物.誰複分是非.是時連夕雨.酩酊無所知.
人心苦顛倒.反為憂者嗤.
朝亦獨醉歌.暮亦獨醉睡.未盡一壺酒.已成三獨醉.
勿嫌飲太少.且喜歡易致.一杯複兩杯.多不過三四.
便得心中適.盡忘身外事.更複強一杯.陶然遺萬累.
一飲一石者.徒以多為貴.及其酩酊時.與我亦無異.
笑謝多飲者.酒錢徒自費.
天秋無片雲.地靜無纖塵.團團新晴月.林外生白輪.
憶昨陰霖天.連連三四旬.賴逢家醞熟.不覺過朝昏.
私言雨霽後.可以罷餘尊.及對新月色.不醉亦愁人.
床頭殘酒榼.欲盡味彌淳.攜置南簷下.舉酌自殷勤.
清光入杯杓.白露生衣巾.乃知陰與晴.安可無此君.
我有樂府詩.成來人未聞.今宵醉有興.狂詠驚四鄰.
獨賞猶複爾.何況有交親.
中秋三五夜.明月在前軒.臨觴忽不飲.憶我平生歡.
我有同心人.邈邈崔與錢.我有忘形友.迢迢李與元.
或飛青雲上.或落江湖間.與我不相見.於今四五年.
我無縮地術.君非馭風仙.安得明月下.四人來晤言.
良夜信難得.佳期杳無緣.明月又不駐.漸下西南天.
豈無他時會.惜此清景前.
家醞飲已盡.村中無酒酤.坐愁今夜醒.其奈秋懷何.
有客忽叩門.言語一何佳.雲是南村叟.挈榼來相過.
且喜尊不燥.安問少與多.重陽雖已過.籬菊有殘花.
歡來苦晝短.不覺夕陽斜.老人勿遽起.且待新月華.
客去有餘趣.竟夕獨酣歌.
原生衣百結.顏子食一簞.歡然樂其志.有以忘饑寒.
今我何人哉.德不及先賢.衣食幸相屬.胡為不自安.
況茲清渭曲.居處安且閑.榆柳百餘樹.茅茨十數間.
寒負簷下日.熱濯澗底泉.日出猶未起.日入已複眠.
西風滿村巷.清涼八月天.但有雞犬聲.不聞車馬喧.
時傾一尊酒.坐望東南山.稚侄初學步.牽衣戲我前.
即此自可樂.庶幾顏與原.
湛湛尊中酒.有功不自伐.不伐人不知.我今代其說.
良將臨大敵.前驅千萬卒.一簞投河飲.赴死心如一.
壯士磨匕首.勇憤氣蓬勃.一酣忘報讎.四體如無骨.
東海殺孝婦.天旱逾年月.一酌酹其魂.通宵雨不歇.
咸陽秦獄氣.冤痛結為物.千歲不肯散.一沃亦銷失.
況茲兒女恨.及彼幽憂疾.快飲無不消.如霜得春日.
方知麹糵靈.萬物無與匹.
煙霞隔懸圃.風波限瀛洲.我豈不欲往.大海路阻修.
神仙但聞說.靈藥不可求.長生無得者.舉世如蜉蝣.
逝者不重回.存者難久留.踟躕未死間.何苦懷百憂.
念此忽內熱.坐看成白頭.舉杯還獨飲.顧影自獻酬.
心與口相約.未醉勿言休.今朝不盡醉.知有明朝不.
不見郭門外.累累墳與丘.月明愁殺人.黃蒿風颼颼.
死者若有知.悔不秉燭遊.
吾聞潯陽郡.昔有陶征君.愛酒不愛名.憂醒不憂貧.
嘗為彭澤令.在官才八旬.愀然忽不樂.掛印著公門.
口吟歸去來.頭戴漉酒巾.人吏留不得.直入故山雲.
歸來五柳下.還以酒養真.人間榮與利.擺落如泥塵.
先生去已久.紙墨有遺文.篇篇勸我飲.此外無所雲.
我從老大來.竊慕其為人.其他不可及.且效醉昏昏.
楚王疑忠臣.江南放屈平.晉朝輕高士.林下棄劉伶.
一人常獨醉.一人常獨醒.醒者多苦志.醉者多歡情.
歡情信獨善.苦志竟何成.兀傲甕間臥.憔悴澤畔行.
彼憂而此樂.道理甚分明.願君且飲酒.勿思身後名.
有一燕趙士.言貌甚奇瑰.日日酒家去.脫衣典數杯.
問君何落拓.雲僕生草萊.地寒命且薄.徒抱王佐才.
豈無濟時策.君門乏良媒.三獻寢不報.遲遲空手回.
亦有同門生.先升青雲梯.貴賤交道絕.朱門叩不開.
及歸種禾黍.三歲旱為災.入山燒黃白.一旦化為灰.
蹉跎五十餘.生世苦不諧.處處去不得.卻歸酒中來.
南巷有貴人.高蓋駟馬車.我問何所苦.四十垂白須.
答雲君不知.位重多憂虞.北裏有寒士.甕牖繩為樞.
出扶桑棗杖.入臥蝸牛廬.散賤無憂患.心安體亦舒.
東鄰有富翁.藏貨遍五都.東京收粟帛.西市鬻金珠.
朝營暮計算.晝夜不安居.西舍有貧者.匹婦配匹夫.
布裙行賃舂.裋褐坐傭書.以此求口食.一飽欣有餘.
貴賤與貧富.高下雖有殊.憂樂與利害.彼此不相逾.
是以達人觀.萬化同一途.但未知生死.勝負兩何如.
遲疑未知間.且以酒為娛.
濟水澄而潔.河水渾而黃.交流列四瀆.清濁不相傷.
太公戰牧野.伯夷餓首陽.同時號賢聖.進退不相妨.
謂天不愛民.胡為生稻粱.謂天果愛民.胡為生豺狼.
謂神福善人.孔聖竟棲遑.謂神禍淫人.暴秦終霸王.
顏回與黃憲.何辜早夭亡.蝮蛇與鴆鳥.何得壽延長.
物理不可測.神道亦難量.舉頭仰問天.天色但蒼蒼.
唯當多種黍.日醉手中觴.
