中書英烈氣.凛然照人寒
濟美世有人.盛德啟其原
幸逢賢别乘.論文得交歡
逸辯傾遠海.潮波歘飛奔
燭理無滯碍.白日破幽昏
誰云前輩遠.豈獨文采存
新詩引人目.當食不暇餐
爲說遊巖樂.飛步恣騰鶱
卻立視萬象.森如列庭間
飄然乘風興.星榆不難攀
聊復陳大概.彼美難盡言
少年陳將軍.奮迹起江村
共知宰社手.美好豈常貧
深懷恩未報.竭誠奉至尊
驅兵獵餘寇.烈火焚蜂屯
亦復事招納.投弓憫窮猿
坐令歸業民.井竈羅丘樊
是日出近郊.旌旗鬰幡幡
同遊不知倦.落照横松門
士卒共甘苦.無人譏華元
老守懶出遊.何從滌塵煩
况阻陪歸騎.幽尋款禅關
鈴齋但兀坐.有酒空盈樽
常能歌妙句.爲激壯士肝
解勞須痛飲.盃行勿留殘
