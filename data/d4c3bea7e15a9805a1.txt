嗚呼有生初.蠢蠢不知幾
血氣均有欲.擾擾靡窮已
伯益烈山澤.庭氏挾弓矢
驅除或未盡.遺類復紛靡
豈惟梟鳥惡.亦有伯勞氏
瑣瑣至微物.凶悖乃如此
不思天壤間.萬物雖異類
子之於父母.恩愛均一理
卵翼哺爾成.胡爲遽忘義
昔聞烏反哺.羔羊能跪乳
蜂蟻識君臣.豺狼知父子
寄語當世人.爲此勿爲彼
