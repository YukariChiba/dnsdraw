世欺不識字.我忝攻文筆.世欺不得官.我忝居班秩.
人老多病苦.我今幸無疾.人老多憂累.我今婚嫁畢.
心安不移轉.身泰無牽率.所以十年來.形神閑且逸.
況當垂老歲.所要無多物.一裘暖過冬.一飯飽終日.
勿言舍宅小.不過寢一室.何用鞍馬多.不能騎兩匹.
如我優幸身.人中十有七.如我知足心.人中百無一.
傍觀愚亦見.當己賢多失.不敢論他人.狂言示諸侄.
