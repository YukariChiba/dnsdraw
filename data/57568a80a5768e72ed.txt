蒼崖百丈懸江濱.江潭下躍吞舟鱗
戲將雙影倒掛崖石上.妙絕始信陽侯神
短屏誰爲琢山骨.與君一障西風塵
世間百怪那可解.清詩宛轉聊窮因
問誰幻出水底石.掉尾鼓鬛波粼粼
固應鳳咮與龍尾.明窗淨几長相親
君家機雲好兄弟.玉山對峙高嶙峋
爲貧聊試漆園吏.手板拄頰心看雲
要收江湖入几席.釣竿拂水垂風綸
誰當爲我語石魚.莫愛浪翻月白千頃江鎔銀
但願玉堂常伴直.對此風流千載人
