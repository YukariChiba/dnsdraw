崩崖落雲外.怪石相支撐
穿林出蒙密.忽有青山橫
古寺瞰山腹.飛簷浮太清
寒流出其右.㶁㶁沿階鳴
我昔作勝遊.芒鞋弄飛徑
今來四十年.白首徒自驚
高僧延我入.巾冠聳崢嶸
假榻寄清夢.飛泉夜澎轟
殘燈聞弈棋.勝負時紛爭
機心亦何有.戰罷謾虧成
鐘聲隨曉風.昴宿西南傾
驪駒僕在門.吾亦問歸程
