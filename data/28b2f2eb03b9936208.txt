惟兹衣褐徒.功用莫與大
馳騁文字間.下上無不載
卓哉昌黎公.毫端跨百代
傳紀何新奇.不泯良有賴
先生胸次廣.萬竅號一噫
學成身益窮.動輒與時背
興憐不肖子.磨礱去瑕纇
辛勤三十年.所得纔稊稗
遺我雖八蹄.高義意有在
想當避鶻拳.岡壟如歷塊
束縛諒何施.拙情甘自退
筆硯行且焚.重垂兒子戒
方當事口腹.坐與巨觥對
閉門擁紅爐.大嚼資一快
