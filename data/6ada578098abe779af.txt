先人有敝廬.涪水之東邊
我罷漢中守.歸此聊息焉
是時五六月.赤日烘遥天
山川盡燥燥.草木皆焦燃
塵襟既暫解.勝境乃獨專
高林抱深麓.清蔭密石綿
層岩敞戶外.淺瀨流窗前
邀客上素琴.留僧酌寒泉
竹簟白石枕.穩處只屢遷
忽時乘高風.遠望立雲烟
野興極浩蕩.俗慮無一緣
氣爽神自樂.世故便可捐
却憶爲吏時.荷重常滿肩
几案堆簿書.區處忘食眠
冠带坐大暑.顙汗常涓涓
每懼落深責.取適敢自便
安閑獲在茲.怳若夢游仙
行將佩守符.復爾趨洋川
山中豈不戀.事有勢外牽
尚子願未畢.安能賦歸田
