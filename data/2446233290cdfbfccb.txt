平生順天命.渴飲與饑飯
不能便利趨.俛首榷商販
隨群謁上官.言語但樸愿
豈知事迎合.宛轉若藤蔓
秉心實無它.世俗乃憎怨
豈期筮仕初.邂逅適素願
明公行都來.郡政畢已逮
不惟辱寬假.時亦蒙誘勸
王事有期程.後我念遲鈍
公今趨天朝.尚我坐塵坌
感恩顧未報.送別益增恨
偉哉佐此邦.聲名不前遜
專城亦數月.蒙福數十萬
清介持一律.冰玉不可溷
從來士大夫.德劭才或困
豈如明公賢.全美難悉論
行看廟堂上.相先以名獻
斐然作詩歌.聊寫意繾綣
