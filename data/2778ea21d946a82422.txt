翰林文章伯.好古名一世
家無金璧儲.所寶書與器
北堂冬日明.有朋聯騎至
新樽布几案.二鼎屹先置
大鼎葛所銘.小鼎澤而粹
坐恐至神物.光怪發非次
群賢刻金石.墨本來四裔
紛穰罷卷軸.指擿辨分隸
其中石贊藏.家法非一二
精莊與飄逸.兩自有餘意
興來輒長歌.歡至遂沉醉
顔饑足簞瓢.韓飲尚文字
乃知內可樂.不必鐘鼓貴
溫溫江馮翊.茲理久所詣
賦詩多雅言.嗜酒見淳氣
歲晏不在席.使我長嘆喟
