青山橫莽蒼.萬石出南麓
古剎表耆闍.高聲聳群玉
居惟擇岡巒.近靡數松竹
郡郭路非遥.遊人舂不宿
陟巘極躋攀.循崖勞傴伏
架筒引流泉.跨嶺構重屋
講座據妙峰.禪堂對枯木
幽尋難屢期.將往誰能獨
偶逢霜臺客.暫駐驄馬足
聯步訪叢林.終朝走郊牧
相期方外遊.頓忘河上曲
夷路喜君騰.高閣慚予束
更聽名理言.俯愜中心欲
况已證真常.詎止齊寵辱
願言挹清風.可用警浮俗
