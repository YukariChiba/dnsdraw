仕祿不及養.勇往學金仙
棄家如脱屣.壞衣披稻田
見汝若見母.令我涕泗漣
我方齓齠時.巨獄遭摧顛
汝母挈我往.西江赴臨川
愛育比其兒.衣食無頗偏
追隨二三載.思親我言還
是時汝未産.顧今三十年
汝壯我已老.死者歸重泉
悠悠記昨夢.幻妄真可憐
汝能逃世累.趣尚固已賢
京華勿久棲.還當擇深淵
返窮生死本.勿爲言句纒
拭我衣上淚.贈汝金石篇
