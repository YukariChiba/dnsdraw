挽船逆牽九牛尾.寸步關梁論萬里
淮山終日只對面.與船低昂如角抵
水工爬涉未曾去.遠者盈尋近盈咫
長堤夜射千丈潭.疾雷不及先掩耳
吾人猶困坎井泥.何算鮭蝦著塵滓
我家詩翁坐長歌.險阻艱難實經履
稍尋牛豕畦疃行.始得村落魚菜市
風榆雨柳愁殺人.日西月東若流水
忽然槌鼓催發船.入門驩甚折屐齒
道逢耦耕試借問.往往見謂知津矣
十年奔走營曉炊.家居暖席能得幾
此行幹蠱維叔父.攻苦食辛等醇醴
官筒之詩鄴城下.孝友懇惻見表裏
强哦竹閒惜寡和.如以罷兵取堅壘
何當車馬城南來.壽親一樽開宴喜
