質明奉祠今古同.吳儂用昏蓋土風
禮成廢徹夜未艾.飲福之餘即分歲
地爐火軟蒼朮香.飣盤果餌如蜂房
就中脆餳專節物.四座齒頰鏘冰霜
小兒但喜新年至.頭角長成添意氣
老翁把盃心茫然.增年翻是減吾年
荆釵勸酒仍祝願.但願尊前且强健
君看今歲舊交親.大有人無此盃分
老翁飲罷笑撚鬚.明朝重來醉屠蘇
