忍過事堪喜.斯言良不欺
當須去鉗忌.佩服西門韋
君看朋徒間.契濶多暌離
胡不事久要.有酒歡樂之
顧於毛髮輕.溢惡相嗔嗤
平生結情好.一旦成乖違
譏呵起交攻.醜語剝面皮
空貽兩不快.呀喘如筒吹
吾聞西山翁.棄惡怨用希
男子固尚氣.何以睚眥爲
請君謝犬尾.脫略除嫌疑
自然鄰曲交.耐久歡相持
儻復不自慰.君當讀吾詩
