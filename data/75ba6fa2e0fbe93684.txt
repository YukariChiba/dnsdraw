駑駘誠齷齪.市者何其稠.力小若易制.價微良易酬.
渴飲一鬥水.饑食一束芻.嘶鳴當大路.志氣若有餘.
騏驥生絕域.自矜無匹儔.牽驅入市門.行者不為留.
借問價幾何.黃金比嵩丘.借問行幾何.咫尺視九州.
饑食玉山禾.渴飲醴泉流.問誰能為禦.曠世不可求.
惟昔穆天子.乘之極遐遊.王良執其轡.造父挾其輈.
因言天外事.茫惚使人愁.駑駘謂騏驥.餓死餘爾羞.
有能必見用.有德必見收.孰雲時與命.通塞皆自由.
騏驥不敢言.低徊但垂頭.人皆劣騏驥.共以駑駘優.
喟餘獨興歎.才命不同謀.寄詩同心子.為我商聲謳.
