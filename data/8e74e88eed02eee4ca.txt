君不見魯中羣兒歌跋遮.跋遮跋遮何語耶
吳歈越吟初不省.恐自塞北傳胡笳.跋遮胡爲樂中華
試歌河漲水漸車.河中耕泥春種麻
麻生三歲不開花.腰菱兩角黑如鴉
漁父笑且語.誰能跋遮舞
君不見前年大旱河草黄.草中魚子化飛蝗
又不見往年大雨雨决渠.渠中朽瓜生老魚
蝗飛食場穀.擊鼓煩趁撲
我家家具如筍束.今年梁山撓濁淤.兒無鋤麻姑來漁
荷鋤往賣鋤.買網空市無
丁丁斲船斲屋櫨.艇子如星喚施罛
夜唱跋遮曲.羣鳴起白鳬
