狙猴在深山.騰踔不少停
大龜藏神屋.縮首都無營
冥觀静躁異.洞見萬物情
吾聞子王子.總角遊帝城
歸來髩猶綠.閉關慕淵明
曲肱北窗下.風聲肅泠泠
夢覺忽驚起.猶疑車轂鳴
齋居屏萬慮.乃以靜寄名
是中得其趣.君門可長扃
倘知定能應.子冠定能纓
鏡以靜故明.水以静故平
兹言置座右.可配崔瑗銘
