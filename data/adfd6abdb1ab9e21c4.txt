入山日正烈.出山雲忽濃
身疑潤空青.旋覺霏雨濛
歸來坐良夜.淙瀉如崩空
縣知焦卷地.轉眼青芃芃
似聞移晚秧.竭蹷不暇慵
人計故新年.已判一倍豐
此惠究所自.無乃西山龍
澤物龍能之.叱使則天公
我行與雨會.僅殺顔發紅
地上螻蟻臣.渠敢貪天功
兩公壯藻思.表表千夫雄
新詩猥見予.拜賜豈所蒙
得意筆生春.狀物斤成風
生世有如願.兼得寧易逢
此詩自宮商.爲君絃枯桐
準擬鷄酒社.往和擊壤翁
