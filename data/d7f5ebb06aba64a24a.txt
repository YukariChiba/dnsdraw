一別幾晦朔.向絺今復裘
相思未能往.四序忽已周
緬惟君所廬.蒼波繞孤洲
枯筇支老病.嘗得一再遊
風軒納飛鳥.煙涯辨歸牛
舊游固在茲.慘慘增離憂
劇思脫塵累.去作十日留
枯桑號寒風.斷岸維敗舟
騎衡古有戒.誰復知我愁
遥瞻經行處.寒山卧蒼虬
惟子妙詞章.出語鯁不柔
向來晝澈輩.許子參其流
江山固自佳.況復更凜秋
玉唾疊箱籯.以暗未肯投
不應結綠價.敢以燕石讎
封題定何時.思子今白頭
