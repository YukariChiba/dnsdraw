京城冠蓋如雲屯.日中奔走爭市門
敝裘瘦馬不知路.獨向城西尋隠君
隠君白髮養浩氣.高論驚世門無賓
欣然爲我解東閣.明窗凈几舒華茵
春天雪花大如手.九衢斷絕愁四鄰
平明熟睡呼不覺.清詩淥酒時相親
我兄東來自東武.走馬出見黄河濱
及門却遣不得入.回顧欲去行無人
東園桃李正欲發.開門借與停車輪
青天露坐列觴豆.落花飛絮飄衣巾
留連四月聽鶗鴂.扁舟一去浮奔渾
人生聚散未可料.世路險惡終勞神
交遊畏避恐坐累.言詞欲吐聊復吞
安得如公百無忌.百間廣厦安貧身
