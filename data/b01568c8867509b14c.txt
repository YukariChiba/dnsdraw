三聖重熙鴻業茂.百靈申錫寶符彰
寅恭清凈函無象.顧諟高明順秉陽
法馭省巡修廢墜.真宫經始報祺祥
棟升文杏觚稜峻.殿啟真琳玉瑱方
九帳盛儀陳宴衎.六莖清奏助歡康
開軒瑞氣凝空碧.駐蹕晴輝艷赭黄
珠樹移陰從帝圃.霓旌分影自仙鄉
宸游悦豫同襄野.睿藻昭回邁柏梁
黎庶縱觀爭嘆詠.侍臣嘉頌極游揚
靈休錫羡淳風振.永播聲名浹四荒
