平生許彥充.軀膽兩豪舉
掀髯參軍事.詎可細碎語
我時百僚下.計拙役甚苦
從事得餘力.慷慨志相許
公乃小著鞭.一官尉南浦
鹽車雖云困.垂棒亦其所
願子自薦達.天王方振旅
求田勿墮氣.苞茅當問楚
此事豈不壯.况復吾素與
我緣擁縗服.窘欲訪雞黍
天寒霜雪盛.世亂豺狼阻
何堪南北趨.別意寓琖俎
傷心有清淚.揮灑欲如雨
