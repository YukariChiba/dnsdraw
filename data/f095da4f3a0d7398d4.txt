五更赤晴平旦雨.愁雲不開風勁怒
霰雹夜落大如芋.日月不出愁烏兔
兄曰嗟予季行役.道阻且修日云暮
泥深一尺水交注.僕肩不任馬蹄駐
一車十牛不能御.晨征忽忽立乘遽
恐汝悲啼不還顧.昔知爲快今知誤
恨不赭陽一月住.人生百年惟所遇
曲折萬變皆歸數.乾坤與人同寄寓
擾擾眼前皆細故.慎勿動心悲景露
九阪王陽猶叱馭.平明天晴卷雲霧
驊騮安穩行道路.一日千里如跬步
