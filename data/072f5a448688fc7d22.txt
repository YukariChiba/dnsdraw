白髮已十載.青春無一堪
不驚新歲換.聊與故人談
牛健民聲喜.鴉嬌雪意酣
霏微不到地.和暖要宜蠶
歲月斜川似.風流曲水慚
行吟老燕代.坐睡夢江潭
丞掾頗哀援.歌呼誰怕參
衰懷久灰槁.習氣尚饞貪
白啖本河朔.紅消真劍南
辛盤得青韭.臘酒是黄甘
歸卧燈殘帳.醒聞葉打庵
須煩李居士.重說後三三
