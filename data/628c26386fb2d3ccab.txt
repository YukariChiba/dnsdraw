魯僖有賢裔.家在吳江東
宏詞與奥學.浩渺江無窮
魁然棟梁姿.久困荆棘中
抱能未施邦.殆與張籍同
人皆盲於心.我目昏不矇
而君乃勇退.奉祠環堵宫
築圃號通隠.花竹羅青紅
郡山湧其前.湖光湛冲瀜
日哦松菊間.志氣驕王公
客來醉需堂.飲食霑奴童
嗟予老且倦.齒豁仍頭童
田蕪未能歸.慚愧通隠翁
