南師鼓琴者.餘力推步精
千里求知音.徒步入王城
能高頗自負.一一游公卿
朝廷富貴人.寵辱心若驚
聞至必解榻.招邀劇生平
以兹祿命術.獨得當時名
朱絃與素徽.棄置莫爲聽
往往默自撫.或疑非斷聲
紅塵車馬中.隨俗翻營營
振衣忽長歎.吾已知時情
卷槖郤東下.野風蕭然清
且賫山水意.永待鍾期生
