士友惜賢人.天朝喪守臣
才華推獨步.聲氣幸相親
理析寰中妙.儒爲席上珍
笑言成月旦.風韻挹天真
丹地膺推擇.青油寄撫循
豈言朝象魏.翻是臥漳濱
命賜龍泉重.追榮密印陳
撤弦驚物故.庀具見家貧
牢落風悲笛.汍瀾涕泣巾
只嗟蒿里月.非復柳營春
黃絹碑文在.青松隧路新
音容無處所.歸作北邙塵
