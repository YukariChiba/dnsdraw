平生劉宗正.聞有湖海氣
黄石與兵書.雷震鎖胸次
跨馬開武溪.韔弓作文吏
守祧仁九族.瑑玉詔萬世
去乘御史驄.權貴歛手避
時時侵諫草.頗用文章戲
風人託草木.騷客拾蘭蕙
傾懷謝僚友.句法何壯麗
諸公遊蓬壺.賤子濫末至
風流餘翰墨.想見經行地
烏啼霜臺柏.岑絕不可詣
峨峨觸邪冠.此中有餘事
醫國妙藥石.立朝極涇渭
餘子蠹青簡.走亦行幞被
