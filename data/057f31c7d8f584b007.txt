我生風韻無塵埃.揚清激濁心不回
少年不忍混白黑.出言動輒爲身災
突汀出岸水必拍.喬木穎林風必摧
乃知此世要不免.毁譽於吾何有哉
君今欲脱此等憂.獻君一策真良謀
人言白璧爲石頭.唯唯慎莫分劣優
坐中亦復發一語.衆將環視如仇讐
此策簡截君牢收.飽食熟睡且隨流
泛然四海無不可.人將愛與君同游
