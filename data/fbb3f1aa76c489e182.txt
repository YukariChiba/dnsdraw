瀕江破寺如膠舟.大鏞露立寒颼颼
金繩鐵紐作斷綆.土花苔碧生欒頭
我來摩挲考歲月.僂指落落三百秋
想當營度欲鼓火.野鬼夜哭山精愁
鑄之以紹威六州之鐵.釁之以景升千斤之牛
載之以長河萬斛之艦.貯之以齊雲百尺之樓
風高一撞撼天地.世更幾變宜追蠡
眼中驚見已無雙.天下才稱爲第二
庚庚古扁磨蒼珉.徐郎妙墨吹玄雲
聲光喑啞盡埋沒.宇宙顛倒方紛紜
昭陵石馬化爲土.于上蒲牢幸存古
山僧作屋穩蓋藏.他日岐陽求石鼓
