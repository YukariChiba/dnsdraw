吏役滄海上.瞻山一停舟
怪此禿誰使.鄉人語其由
一狙山上鳴.一狙從之遊
相匹乃生子.子衆孫還稠
山中草木盛.根實始易求
攀挽上極高.屈曲亦窮幽
衆狙各豐肥.山乃盡侵牟
攘爭取一飽.豈暇議藏收
大狙尚自苦.小狙亦已愁
稍稍受咋嚙.一毛不得留
狙雖巧過人.不善操耡耰
所嗜在果穀.得之常似偷
嗟此海山中.四顧無所投
生生未云已.歲晚將安謀
