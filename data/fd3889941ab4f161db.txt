平生知求道.冀保衰朽質
金闕勞仰望.玉經探秘密
嘗聞造化理.虛静乃不屈
又聞棲真士.幽處遯荆蓽
深藏雖混同.安養自誠一
廣采與博訪.未遇敢懷佚
誦經期萬遍.掩卷復開帙
纔能簡思慮.了不見象物
誰将林泉屨.易取塵土紱
渠意良有得.吾曹又何失
愛君氣容和.忻樂不在瑟
得鼎必全神.逢丹可換骨
方蓬達去路.寰海空白日
願開循循誨.靈臺非縝栗
