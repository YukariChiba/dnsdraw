我尋西園路.徑上上封寺
竹輿不留行.及此秋容霽
磴危霜葉滑.林空山果墜
崇蘭供清芬.深壑遞幽吹
不知山益高.但覺冷侵袂
路回屹陰崖.突兀聳蒼翠
故應祝融尊.羣峰拱而侍
金碧雖在眼.勇往詎容憩
絕頂極遐觀.脚力聊一試
昔遊冰雪中.未盡登臨意
茲來天宇肅.舉目凈纖翳
遠邇無遁形.高低同一視
永惟元化功.清濁分萬類
運行有機緘.浩蕩見根柢
此理復何窮.臨風但三喟
