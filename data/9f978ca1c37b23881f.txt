饑麟不落毛.士生常百憂
何人金爲埒.振客不待求
之子磊磈胸.貯書不貯愁
焉知奉二老.百指借岸舟
方耐冷侵骨.未暇吟掉頭
目前帡幪託.急於溫飽謀
詩來愬窮狀.讀想寒颼颼
我亦寄別巢.其拙真病鳩
每慙烏所瞻.更羨鶑出幽
君看沉沉者.生不譚軻丘
可食忘嗟來.至寶忌暗投
天地吾蘧廬.此理君信不
爲親儻可屈.三返無宜休
