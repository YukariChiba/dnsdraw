白日不得照.戴天如戴盆.青雲未見路.丹車勞出門.
采薇秦山鎮.養親湘水源.心中豈不切.其如行路難.
為文清益峻.為心直且安.芝蘭未入用.馨香志獨存.
他門種桃李.猶能蔭子孫.我家有棠陰.枝葉竟不繁.
心醉豈因酒.愁多徒見萱.征徒忽告歸.執袂殷勤論.
在鳥終為鳳.為魚須化鯤.富貴豈長守.貧賤寧有根.
丈夫志不大.何以佐乾坤.晝短疾於箭.早來獻天言.
莫戀蒼梧畔.野煙橫破村.
