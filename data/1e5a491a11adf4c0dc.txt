丈夫出處無兩岐.彊自分別兒童癡
鹿門龐老不願仕.名與諸葛爭驅馳
天子從臣豈易得.履聲已到黄金墀
堂堂文譽動宸極.奕世長策歸論思
攀轅卧轍昔人事.前日作州重見之
萬口祝公猶在耳.拜後爵土同封蘄
緒餘間發有如此.功業盛著庸何疑
仙風却與松喬期.泛苕涉霅尋幽奇
洞天白石人未省.翦茅植樹親指麾
山靈地嫗許時秘.恰與八座供娛嬉
人間臺榭難頓著.臨勝向背真天施
霞晨霧夕更護耀.鷗朋鷺導欣逶迤
鄉來韓必今復來.飛雲入步長相隨
上章乞身世亦有.髮落齒撼將何爲
公未五十方朱顔.勇退奚俟謀耆龜
九重嘉賞寵殊職.百辟動色欽清規
鎡也塵鞅方羈縻.先德未報鬢已絲
高節凜凜端可師.扣門糧休千里齎.一舸叫月從鴟夷
