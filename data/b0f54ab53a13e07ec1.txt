舊來雞距說宣城.近來墨池說毗陵
不知阿誰喜柔懦.毛穎只今泥樣軟
筆頭政要挽千鈞.渠自無力隨人轉
兔尖如針利如錐.方能幻出抉石猊
少年免冠已秃鬢.老去種種將奚爲
就中周壽差可意.銳頭將軍殊解事
銛鋒不用洮州礪.剛腸頗學汲都尉
先生焚香坐明窗.中書奮髯蝟毛張
願翻墨汁詩戰場.先生一揮十萬行
梅花微笑看在旁.吾詩雖非雲錦章.中有梅花玉雪香
