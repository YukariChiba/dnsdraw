能公住嶺南.正觀呼不起
忠公客中禁.朝恩不爲累
道人無凈穢.所遇忘嗔喜
悟公清凈人.心厭紛華地
慧林虛法席.去有遲遲意
投身淤泥中.佛法何處是
引身山林間.過患差無幾
力小難自欺.心安似無愧
悟世常失人.違心輒喪己
徐行勿與較.乘流得坎止
君看凈因揩.志以直自遂
殺身竟何益.犯難豈爲智
去住本由天.毋求亦無避
相期明且哲.大雅亦如此
