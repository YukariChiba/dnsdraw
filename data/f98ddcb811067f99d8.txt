曠士愛吾廬.游子悲故鄉
慷慨四方志.老衰但悲傷
虛名自成誤.失得略相當
暮年還家樂.未覺道路長
閭里喜我來.車馬塞康莊
爭前借言色.草木亦晶光
向來千人聚.一老獨倘佯
手開南陽阡.松柏鬰蒼蒼
永願守一丘.脫身萬里航
平生功名念.倒海浣我腸
款段引下澤.斷絃更空觴
尚恐北山南.有文移路傍
