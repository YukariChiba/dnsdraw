家山已作一月疎.囑鴈爲取秋風書
鴈飛竟去已幾日.乃爾寂寂知何如
曉霜鴈聲又東去.急起出門呼鴈住
前時囑爾爲寄書.汝今將書落何處
鴈言丈夫志非常.桑弧蓬矢示四方
顧家安足就大事.底用屑屑悲故鄉
吁嗟來汝空中鴈.黄耳猶能書往返
飛奴解遞丞相箋.鷾鴯亦傳商婦簡
帛書自古倩汝傳.詩人流詠知幾年
汝今何事倦來往.應我不如蘇武賢
鴈言君擬乃如此.信史不如無此史
當年常侍枉教欺.我亦安能書萬里
湖田漠漠多菰蒲.就食聊寄江南居
書郵安得爲人作.君欲覓書尋鯉魚
