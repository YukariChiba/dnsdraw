八荒去求仁.名山在吾西
雲石長掛眼.云何不攀躋
攀躋有何求.林木心所歡
欣欣豈在目.昔有秦隠君
隠君天上去.尚有姓名留
想當嘉遯時.煮茗日唱酬
唱酬者爲誰.曰惟姜歐陽
於昭忠與義.追琢而成章
成章匪摛藻.一字不出山
最後有致光.亦復茲盤桓
盤桓尚如昨.人生幾陵谷
至今荒祠下.凜凜人如玉
如玉復如玉.千年仰高風
誰哉共我遊.建陽勿齋翁
翁謂朱紫陽.穆穆千載師
昔年此遊歷.尚有妙遺句
遺句尚可歌.於焉且徜徉
欲尋廓然處.但見山蒼蒼
蒼蒼未嘗歇.誰識天機深
未知後來者.能復此同心
