齊室生武賢.蘭陵乃頗牧
析瓜饗虎士.饜飫比粱肉
金墉免胄戰.破陣何神速
樂府有遺聲.當歌凱旋曲
盤宗既不壽.霸祚宜爾促
十代六百年.人間換陵谷
荒途接幽壠.誰復禁樵牧
窆石半欹摧.鉤鋤斷鼇足
蒼苔蝕瑑刻.仰睇眩塵目
操翰無愧辭.千言不爲辱
流湍齧馬鬣.客土日危蹙
霪潦併年間.彌漫即川陸
昔多萬兩送.今無一抔築
人生妄區別.共盡同草木
何待雍門彈.令君淚盈匊
