中巴之東巴東山.江水開闢流其間.
白帝高為三峽鎮.夔州險過百牢關.
白帝夔州各異城.蜀江楚峽混殊名.
英雄割據非天意.霸主併吞在物情.
群雄競起問前朝.王者無外見今朝.
比訝漁陽結怨恨.元聽舜日舊簫韶.
赤甲白鹽俱刺天.閭閻繚繞接山巔.
楓林橘樹丹青合.複道重樓錦繡懸.
瀼東瀼西一萬家.江北江南春冬花.
背飛鶴子遺瓊蕊.相趁鳧雛入蔣牙.
東屯稻畦一百頃.北有澗水通青苗.
晴浴狎鷗分處處.雨隨神女下朝朝.
蜀麻吳鹽自古通.萬斛之舟行若風.
長年三老長歌裏.白晝攤錢高浪中.
憶昔咸陽都市合.山水之圖張賣時.
巫峽曾經寶屏見.楚宮猶對碧峰疑.
武侯祠堂不可忘.中有松柏參天長.
干戈滿地客愁破.雲日如火炎天涼.
閬風玄圃與蓬壺.中有高堂天下無.
借問夔州壓何處.峽門江腹擁城隅.
