君不見天隨有宅松江曲.屋隙牆陰多杞菊
課兒採掇入杯盤.匕箸芳香勝粱肉
又不見坡公昔佩刺史符.賓客少至無與娛
偶餐杞菊作後賦.捫腹噎嘔猶軒渠
散人枯腸真食杞.居士戲筆聊爾耳
膠西自古號侯邦.齋厨縱乏寧需此
我今作掾長苦饑.一區不異耕田時
太倉紅腐才五斗.舉家食粥寧忍炊
頹城草木迷荒榭.綠穎芳苕羅舍下
官閒擷取芼春羹.未棘未莎皆不赦
三年享此似無饜.二者誰云不可兼
行趣歸裝耕谷口.此物猶堪饁南畝
