陽九協嘉辰.斯人始多暇
五藥會廣廛.遊肩鬧相駕
靈品羅賈區.仙芬冒闉舍
擷露來山阿.斸煙去巖罅
載道雜提携.盈簷更薦藉
乘時物無賤.投乏利能射
饔苓互作主.參薺交相假
曹植謹贋令.韓康無二價
西南歲多癘.卑濕連春夏
佳劑止刀圭.千金厚相謝
刺史主求瘼.萬室繫吾化
顧頼藥石功.捫襟重慚唶
