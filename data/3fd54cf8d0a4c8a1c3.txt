芳梅何蒨蒨.素葉吐層層
近臘寒猶勁.先春氣已承
冷香傳去遠.靜豔密還增
有意常欺雪.無功合鏤冰
早煙籠玉暖.凍雨浴脂凝
漢女新粧薄.燕姬瘦骨稜
壓枝唯恐折.簇萼似難勝
神物終來護.江鄉未解矜
獨奇心豈欲.寄遠客何曾
不見黄鸝度.寧防粉蝶凌
月光臨更好.谿水照偏能
畫軸開雲霧.宮刀翦綵繒
都無筆可衒.莫信巧堪憑
丹杏塵多雜.夭桃俗所稱
故林嘗渴望.大庾更愁登
重和陽春曲.聲辭猥媿仍
