瓦鼓垖垖.寘之誠臺
誠臺有稱.不革不銅
不尚其𪔳.自天之性
天性如之何.至質無華
有稱如之何.埏埴無加
誠哉誠哉.其儀孔嘉
瓦鼓垖垖.誠臺之上.崇基有塽
可據而居.可憑而望.湯其泱漭
瓦鼓之垖然.稱臺址之隤然.抱峰崿之嵬然
誠哉誠哉.紛會意之颸然
瓦鼓垖垖.誠臺之下.筠鄉有楚
掃地而居.修竹猗猗
垖其反古.五畝之竹兮
彼垖者鼓.在彼墺兮
在彼墺兮.稱此麓兮
誠哉誠哉.會我獨兮
瓦鼓垖垖.在彼青林.有象無音
稱臺觀之嶔岑.稱筠竹之清陰.樂稱走之誠心
豈無胡床.可將可坐
豈無鼖鼗.可鳴可播.而垖鼓以無和
誠哉誠哉.不加其埵
