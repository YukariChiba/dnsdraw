胡人以鞍馬爲家.射獵爲俗
泉甘草美無常處.鳥驚獸駭爭馳逐
誰將漢女嫁胡兒.風沙無情貌如玉
身行不遇中國人.馬上自作思歸曲
推手爲琵却手琶.胡人共聽亦咨嗟
玉顔流落死天涯.琵琶却傳來漢家
漢宮爭按新聲譜.遺恨已深聲更苦
纖纖女手生洞房.學得琵琶不下堂
不識黄雲出塞路.豈知此聲能斷腸
