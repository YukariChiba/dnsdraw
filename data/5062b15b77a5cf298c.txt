驊騮天下駿.所制在服箱
蘇秦天下辯.所失戀冠裳
達人貴自重.出處保龍光
山花麗雲錦.鳥語調絲簧
清泉激鳴琴.掩抑合宮商
芝朮勝粱肉.蘭菊有餘芳
白雲結山友.來往俱相忘
世路甚谿谷.簪笏誠羈韁
人心若丘山.咫尺不可量
猿鶴熟可馴.人熟不可防
留侯從赤松.范蠡辭越王
二子保令終.避世容何傷
王孫促歸軫.吾徒方退藏
