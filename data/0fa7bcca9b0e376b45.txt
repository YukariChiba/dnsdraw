憶昨得君和陶詩.牀頭細讀人謂癡
二南固自立牆面.十駕亦欲鞭駑疲
退慚作吏了無補.正使得句安能奇
有時拈筆弄紙墨.大似臨敵收槍旗
投老且願共詩社.鬭健聊欲爲兒嬉
恨子寓舍苦迢遞.有僧借屋無奔馳
乞米不須煩送似.無儲自足常宴如
轉庵與爲方外舊.僕也何翅管中窺
豈有脩竹真可款.曷不宿霧及早披
來詩賡酬特未已.追逐登臨隨所之
