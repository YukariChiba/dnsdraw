山中秀色何佳哉.一峯獨立名飛來
參差翠麓儼如畫.石骨蒼潤神所開
忽開彷像來宮囿.指顧已驚成列岫
規模絕似靈隠前.面勢恍疑天竺後
孰云人力非自然.千巖萬壑藏雲烟
上有崢嶸倚空之翠嶺.下有潺湲漱玉之飛泉
一堂虛敞臨清沼.密蔭交加森羽葆
山頭草木四時春.閲盡歲寒人不老
聖心仁智情幽閒.壺中天地非人間
蓬萊方丈渺空闊.豈若坐對三神山
日長雅趣超塵俗.散步逍遥快心目
山光水色無盡時.長將挹向杯中淥
