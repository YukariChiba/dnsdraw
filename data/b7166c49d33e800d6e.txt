短翮後飛者.前攀鸞鶴翔.力微應萬里.矯首空蒼蒼.
誰昔探花源.考盤西岳陽.高風動商洛.綺皓無馨香.
一朝下蒲輪.清輝照岩廊.孤醒立眾醉.古道何由昌.
經術震浮蕩.國風掃齊梁.文襟即玄圃.筆下成琳琅.
霞水散吟嘯.松筠奉琴觴.冰壺避皎潔.武庫羞鋒鋩.
小子書代耕.束發頗自強.艱哉水投石.壯志空摧藏.
十年侶龜魚.垂頭在沅湘.巴歌掩白雪.鮑肆埋蘭芳.
騷雅道未喪.何憂名不彰.饑寒束困厄.默塞飛星霜.
百志不成一.東波擲年光.塵生脫粟甑.萬里違高堂.
中夜恨火來.焚燒九回腸.平明梁山淚.緣枕沾匡床.
依泊洞庭波.木葉忽已黃.哀砧搗秋色.曉月啼寒螿.
複此棹孤舟.雲濤浩茫茫.朱門待媒勢.短褐誰揄揚.
仰羨野陂鳧.無心憂稻粱.不如天邊雁.南北皆成行.
男兒白日間.變化未可量.所希困辱地.剪拂成騰驤.
咋筆話肝肺.詠茲枯魚章.何由首西路.目斷白雲鄉.
