蒼山石骨高稜層.繚斷谷口如堅城
何年穴作甕門入.豁然天地中開明
門深十丈碧鐵色.錯落鱗甲潛光晶
溪聲瀉出駭風雨.巖泉亂滴紛珠瓔
老藤翠木蔚回合.幽花好鳥相逢迎
異哉人世有此境.顧盼蕭爽心骨驚
想見伏龍擘山出.澒洞冰雹轟雷霆
不然避秦客仙去.中有桃花門不扃
谷深路窈望不極.有泉可濯田可耕
何當顓此一丘壑.家在東吳空復情
