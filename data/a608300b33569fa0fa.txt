范寬山頭李成樹.百年二老皆仙去
如今尺素留人間.縱有千金無博處
後人筆底工一家.聲價隨可喧中華
王君二妙聚一手.參以吟思遊天涯
萬里江山纔數幅.東抹西塗意先足
蒼梢癩石相參差.風雨烟雲在覊束
近時目賤耳反真.畫圖重舊不重新
名家翰墨未必貴.塵漬贋本翻爲珍
君提健筆來海外.山若玉簪江爲带
朝昏變態焉可窮.筆未鋪張心已會
嶺南遊者多詩人.見君作畫應憐君
求我新詩寫君畫.終使李范聲名分
