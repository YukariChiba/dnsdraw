老誨心不亂.莊戒形太勞
生命既能保.死籍亦可逃
嘉肴與旨酒.信是腐腸膏
豔聲與麗色.真爲伐性刀
補養在積功.如裘集衆毛
將欲致千里.可得差一毫
顏回何爲者.簟瓢纔自給
肥醲不到口.年不登三十
張蒼何爲者.染愛浩無際
妾媵填後房.竟壽百餘歲
蒼壽有何德.回夭有何辜
誰謂具聖體.不如肥瓠軀
遂使世俗心.多疑仙道書
寄問盧先生.此理當何如
