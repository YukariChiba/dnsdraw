割愛天文動.敦和國步安
仙姿歸舊好.戎意結新歡
並命瞻鵷鷺.同心揖蕙蘭
玉簫臨祖帳.金牓引征鞍
廣陌雙旌去.平沙萬里看
海雲侵鬢起.邊月向眉殘
突兀陰山迥.蒼茫朔野寬
毳廬同甲帳.韋橐比琱盤
義著親胡俗.儀全識漢官
地鄰冰鼠淨.天映燭龍寒
節異蘇卿執.弦殊蔡女彈
磧分黃渺渺.塞極黑漫漫
歡味羶腥列.徴聲佅僸攢
歸期先鴈候.登路劇鵬搏
上客離心遠.西宮草詔殫
麗詞傳錦綺.珍價掩琅玕
百兩開戎壘.千蹄入御欄
瑞光麟閣上.喜氣鳳城端
尚德曾辭劒.柔凶本舞干
茫茫斗星北.威服古來難
