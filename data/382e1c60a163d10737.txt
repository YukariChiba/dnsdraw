石壁巉巖驚鬼劃.異草幽花鎖春色
羣山迤邐不能高.突兀獨磨霄漢碧
芒鞋千尺上崔嵬.手摘星辰脚底雷
撥破烟雲得洞戶.醉眼恐是天門開
入門嵯峨森紫玉.冷風吹面天香馥
箕踞胡床揮麈尾.萬指未充空洞腹
我因避地訪名山.扁舟夜渡沙溪寒
辛勤博此一笑喜.太平猶在水雲間
猛將今無三角虎.狐狸晝號鰍鱔舞
靈巖知有老龍藏.挽出人間作霖雨
