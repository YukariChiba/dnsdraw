若人大槐中.不作螻蟻夢
春風鬢鬚綠.文字凌屈宋
昨朝我訪之.杯酒頗自奉
魚蝦雜淮海.狼藉蔬果衆
妍譚到嘲謔.嘉我一笑共
末言神仙事.於世本無用
但可於世人.矯首飛鴻送
故公所言者.大抵靜觀動
胡能更八十.異日亦高冢
絕憐稽山下.不逐梅笋貢
堂前謾名龜.堂下或歌鳳
壽公晚唐衣.聊爲吾道重
