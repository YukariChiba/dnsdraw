吁嗟草木之擅場.政和御焙登俊良
雙龍小鳳取巧制.斷璧零圭誇襲藏
晴窗團玉手自碾.旋熁鐵坏玄兔盞
瓦瓶只候蚯蚓泣.不復浪驚浮俗眼
卯金之子我所識.戶外青藜扶太一
十襲携來訪賞音.清白猶能勝黄白
君家阿伶兩眼花.以德頌酒不頌茶
遂令手閲三百片.風味盡在山人家
潮從委羽山前漲.少得清漣入瓶盎
瓢瀹天漿睡足時.香縯絲綸九天上
