昨日一尺雪.今朝十分晴
杲日上積雪.光若虹氣升
江平鏡新磨.地迥玉琢成
赭山有令色.令我白眼青
借馬屋東家.喚客踏層冰
冒貂挾裘茸.石路五里平
竹樹紛掩冉.珠幢間霓旌
野僧不慣客.倉皇門前迎
屋古少完壁.堂虛有危登
石上迹宛宛.山腰塔亭亭
劫火偶不燒.百年費支撐
我有一尊酒.高處得細傾
諒非無事飲.憂國空含情
長歌眇寥廓.歸路已戴星
