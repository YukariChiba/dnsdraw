飛來之峰可圖寫.畫工摇筆不敢下
玲瓏八面尚能摩.萬古冷泉那可畫
趙公胸中有涇渭.愛山自得山水意
向來與客到峰前.亭上酌泉賞泉味
我客峰邊一蔀室.關門無事輒終日
公來剝啄自敲門.蹔解跏趺爲公出
池上烟光初過雨.巖花膠轕開無數
曳杖惟愁猿狖驚.笑談復恐蛟龍怒
聞道公歸朝玉京.王事不敢寬作程
想公拜舞升天廷.雍容奏議詳而明
知公不獨稱安寧.疏民利害通民情
吾君憂民精且誠.願公中和輔太平
