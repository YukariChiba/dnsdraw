虎卧文公廬.鳥巢道林室
本自無俗喧.何由辨真寂
逃溺必登山.避燔必趨澤
君看好静人.萬慮固未息
是心儻已刳.對境起亦得
上人早聞道.晚順世間迹
振衣下靈巖.飛錫來上國
高堂亦何有.萬卷繞四壁
客來倚風廊.晤語終日夕
莫言門如市.中有忘機客
吾曹詩酒汙.此道誰目擊
唯應寂時趣.獨有清士識
