畢歲知無事.兵銷復舊丁.竹門桑徑狹.春日稻畦青.
犬吠隈籬落.雞飛上碓桯.歸田起囗思.蛙叫草冥冥.
不識城中路.熙熙樂有年.木盤擎社酒.瓦鼓送神錢.
霜落牛歸屋.禾收雀滿田.遙陂過秋水.閑閣釣魚船.
長愛田家事.時時欲一過.垣籬皆樹槿.廳院亦堆禾.
病果因風落.寒蔬向日多.遙聞數聲笛.牛晚下前坡.
