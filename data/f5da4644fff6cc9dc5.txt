溪邊有村落.未始識紛華
去縣只數里.居民踰百家
山腰荒徑轉.谷口翠微遮
老木紛無際.重巒浩莫涯
力窮纔到頂.勢盡復成窪
不定雲煙色.難名藥草芽
泥鈞羅比屋.澗石載連車
宛有淳風在.誰云太古遐
梁隨木性曲.簷逐地形斜
榛路牛呼犢.叢祠雀噪蛇
倚崖松偃蓋.落石浪翻花
安用遊青嶠.何須躡紫霞
好將詩筆寫.還入帝城誇
已買漁樵舍.毋令後約差
