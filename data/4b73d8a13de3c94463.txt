巨靈劈破蒼山石.鞭起九龍入空碧
山分兩半合不成.夾住長江數千尺
九道驚湍相擊撞.雷聲怒發誰敢當
神蛟出没不可數.往往殺氣摩穹蒼
嗚呼蜀道行且難.劍門險似鐵門闗
一夫可敵萬夫勇.大開棧道通殽函
固知長江當城壁.立此天塹限南北
東南王氣無窮年.此江未必成桑田
君不見敵兵百萬連艨艟.雄師出鬭一掃空
書生不能長鎗與大劍.只坐帷幄收奇功
