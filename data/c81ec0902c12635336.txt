王謝風流要有種.誰比君家俱得鳳
慈明兄弟稱八龍.未易賢愚推伯仲
應機短小精吏治.千里名駒方試鞚
皎然若谷冰雪姿.彫琢肺肝嫌未痛
英標颯爽吾知止.割雞今欲牛刀用
胡爲從事筦庫役.無乃漢陰工抱甕
嗟余飄泊同閭里.一味窮愁惟子共
詔恩雖脫鐘儀囚.未敢彈冠效王貢
平生世味似嚼蠟.丘壑暮年尤自縱
爲君懸榻待歸來.故人早破邯鄲夢
