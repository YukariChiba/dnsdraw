大隗七聖迷.許田連城重
里中多佳樹.與世作梁棟
市門行清渠.潩水可抱甕
翬飛城東南.隠几撫羣動
人境要俱爾.我乃得大用
烏衣之雲孫.昆弟不好弄
木末風雨來.卷箔醉賓從
事常超然觀.樂與賢者共
人登斷龍求.我自歸鴻送
溪毛亂錦纈.候蟲響機綜
世紛甚崢嶸.胸次欲空洞
讀書開萬卷.謀國妙百中
儻無斲鼻工.聊付曲肱夢
