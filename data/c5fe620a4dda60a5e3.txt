昔忝南宮郎.往來東觀頻.嘗披燕公傳.聳若窺三辰.
翊聖崇國本.像賢正朝倫.高視緬今古.清風夐無鄰.
蘭錡照通衢.一家十朱輪.酂國嗣侯絕.韋卿世業貧.
夫子承大名.少年振芳塵.青袍仙掌下.矯首淩煙旻.
公冶本非罪.潘郎一為民.風霜苦搖落.堅白無緇磷.
一旦逢良時.天光燭幽淪.重為長裾客.佐彼觀風臣.
分野窮禹畫.人煙過虞巡.不言此行遠.所樂相知新.
雨起巫山陽.鳥鳴湘水濱.離筵出蒼莽.別曲多悲辛.
今朝一杯酒.明日千里人.從此孤舟去.悠悠天海春.
