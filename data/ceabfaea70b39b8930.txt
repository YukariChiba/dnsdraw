涼飈動秋思.中夜一長歎
月回西南隅.澹若霜華亂
清甘吸露井.起坐待晨盥
毋爲事安眠.急景不可玩
午陰日以薄.墜葉黄且枯
遶舍足榆柳.鳴條眼中疏
芸芸悴方榮.髪白不再青
所以姑射子.騎龍出蒼冥
殘炎如老健.雖壯寧復久
新涼若涓流.已快執熱手
蕭然發朝暮.羽扇一芻狗
移奪定誰尤.論功亦何有
饑蟬得清風.向夕聲更急
林間鳴絡緯.長伴幽蛩泣
青燈對青編.秋氣已復然
誰謂月有恨.正應人可憐
