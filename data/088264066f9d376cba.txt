古者封禪歲.乾封輒枯旱
不言絕民食.徒欲曬日觀
我今作小山.纔及仞有半
下潴數斗水.草木稍葱蒨
蕞爾何足言.造物亦幽贊
冥冥一月雨.陰翳迷昏旦
芳草爭抽萌.珍木亦擢幹
龜魚出復沒.鳥雀聚仍散
彼天初何私.遺我耳目玩
遂令閭巷間.日厭鵓鴣喚
淖深樵蘇絕.有米不能爨
爲小乃害大.未可以理斷
憂懼塞胸中.當食屢興嘆
培塿固易平.荷鍤愧吾懦
