窮不廢詩真技癢.筆硏風雲日相向
聖賢發憤乃有作.三千餘篇自古上
荒城誰我同此聲.惟有哀猿嘯青嶂
窮人所作誠已難.平淡豐腴乃嘉唱
横槊壯氣雖蕭蕭.擊鉢爭先猶行行
敢懷修門成怨騷.亦防飯顆嘲苦相
江湖千里山千重.朝夕供吟紛萬狀
閑適非以娛時人.可口甘酸勞醖釀
大兒歸不開卷軸.喜我窮通心已忘
種瓜頗欲學東陵.醉尉亦從呵故將
古人能輕萬戶侯.爲有千篇相等量
