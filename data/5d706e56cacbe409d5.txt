象骨巖居閩府教.江海兩封黄紙召
孤雲自南仍更東.阻覲堯蓂友廊廟
講通明論毗曇經.一佛出世祇爲人
凝師白傅有真契.鑿齒彌天必相值
河漢滔滔渺涯涘.三反九折時遊戲
簦屩躋堂累千輩.鍧雷激電非思議
毫忽微差失大千.同盡鴛鴻與螻蟻
菩提一切皆具足.刮膜分光誠豈弟
體味龍宮七佛書.盧老面目云何是
餘生流浪無明窟.迴首塵塵非自己
季咸鬼眼必見窺.和璞妙算應不遺
大士知言善呵蔽.朝聞夕殞甘如飴
疑蛇一祛病當愈.識路還家要有時
金華士女涕泗流.胡爲决往龍翔遊
是間雖住亦非住.奔軼常行祖師處
