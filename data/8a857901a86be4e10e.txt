南山來松節.北山割麝臍
燒烟掃煤和膠漆.篆記歲月形蛟螭
集賢學士久珍玩.云初得自扶桑枝
張翁所作又精絕.磨刮不動猶堅犀
鄴臺古瓦汲水試.黑雲隨手生冰池
况君學術老益富.六經秘法窮無遺
明窻靜几列毫楮.而與此物真相宜
草玄著就垂萬世.忠厚自任陳安危
嗟予吏役久零落.至寶暗贈寧非癡
嗚呼大禹已往不復見.一尺渾厚疑玄圭
