短生無長期.聊暇日婆娑
出門望高丘.拱木漫春蘿
試爲省鬼錄.不飲死者多
安能如南山.千歲保不磨
在世崇名節.飄如赴燭蛾
及汝知悔時.萬事蓬一窠
青青陵陂麥.妍暖亦已花
長煙淡平川.輕風不爲波
無人按律呂.好鳥自和歌
杖藜山中歸.牛羊在坡陀
本自無廊廟.正爾樂澗阿
念昔揚子雲.刻意師孟軻
狂夫移九鼎.深巷考四科
亦有好事人.時能載酒過
無疑舉爾酒.定知我爲何
