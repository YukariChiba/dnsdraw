羽檄星馳暴客起.西望烽烟無百里
夜半驚呼得漁舠.老稚相携三百指
蠖屈蛇盤破蓬底.忽欲騫身風刮耳
沙汀𫇢岸少依劉.萬斛愁情空一洗
迴思當年侍玉皇.禁垣夜直宮漏長
驅馳誰謂遽如許.客枕不安雲水鄉
前日蹇驢衝火烈.今此扁舟壓殘雪
隆暑祁寒欲少休.鉦鼓迫人如地裂
草廬安得無卧龍.奉天政賴陸宣公
憑誰急呼人傑起.使我叩角歌堯風
