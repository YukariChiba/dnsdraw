漫刺不待投.數面自成親
對言或無味.況乃詩筩新
佳處在阿堵.小異果此君
我行蕭灘上.所食楊與陳
百藥及壽玉.磊落俱可珍
今又見夫子.此邦何多人
一官二十年.鬚髮頗費耘
得非坐詩故.造物主怒嗔
如我亦復然.此理又奚云
一見互興歎.呴濡胡足仁
湖邊雨新足.荷背白勝銀
是中何以思.何當並車巾
