君家種德麻葦似.兩郎今日東南美
石麟角犀互輝映.拄腹撐腸皆錦綺
賢書聯翩取如掇.文字欲貴江淮紙
步光久匣自光芒.僕姑所指當披靡
去去秋風鼓鵬翼.翺翔烟霄此其始
建鄴山川古雄麗.平分勝槩供筆底
氣陵鍾阜峰頭雲.辭傾白鷺洲前水
聯璧不難先衆俊.歷塊仍能輕萬里
平日雙眼不屢青.奇窮一生端坐此
即今意氣爲君傾.老子閲人蓋多矣
