溪聲答松風.巨石出老拳
古樹不知名.岌岌蛟龍纏
夕陰互出沒.秋華带芳鮮
葱葱帝王氣.棟宇垂千年
虎賁秉霜戟.慘淡生雲烟
宮人翠龍駕.手持玉連蜷
昌明坐恍惚.精神雷在天
大呼司雍間.旬月無秦燕
昔爲萬夫特.今受衆目憐
石馬亦埋沒.歲時草芊芊
小臣異代士.見之淚迸泉
齊人思爽鳩.蜀人哀杜鵑
江東舊正朔.禮奉敢不虔
但願君王心.不忘載荻船
下山又再拜.白日當空懸
