明緡釣香餌.彼取亦已微
金丸往抵黽.我用一何卑
余生宇宙間.動輒多願違
天王十二閑.玉勒黄金鞿
奈何驥與騄.不使備六蜚
鹽車初未脫.伯樂第興悲
寧甘生芻餓.不爲場藿嘶
京都足風埃.士氣隨亦淄
君於萬夫間.獨若三秀芝
浩氣久已定.得喪亮難移
對之忘忿戾.澹然移安夷
論交有斯人.是用久敬之
吾生三十年.二十九年非
末路各相望.奮庸會有時
貴如未可求.守余北山薇
