三河使指皆精選.八座郎官最上遊
袖手看人趨要職.息肩隨分領偏州
遐方暫屈嚴明府.舊部爭迎郭細侯
常愛昔人爲郡樂.不妨循吏與民休
枌榆指顧秦川近.臺榭周環灙水流
闕下子牟心感慨.天涯賓客老淹留
方將振羽趨庭鷺.豈便忘機狎海鷗
青漢遶山迎隼旆.北風吹雪犯貂裘
從来恩館深仁遇.依舊鄰封竊庇庥
遠别不惟思酒盞.相忘何事更書郵
郢中無和陽春曲.時寄新聲欲强酬
