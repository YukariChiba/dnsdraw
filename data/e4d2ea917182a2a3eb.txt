周侯不出何所爲.閉門讀書心自知
簞瓢陋巷君不厭.讀書萬卷能忘饑
上參羲皇下秦漢.采取英華幾脱腕
是非榮辱姑置之.忽若乘船到彼岸
古人之學有傳授.君生寂寞千載後
問君何以識古人.袖手無言坐清晝
以此讀書爲尚友.是事渺茫人信否
人信不信君不問.松柏固難生培塿
朝來落葉亂荒城.青山照人溪水横
往來車馬作塵土.想君深夜讀書聲
