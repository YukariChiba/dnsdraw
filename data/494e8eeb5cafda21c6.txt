人言植物中.唯竹類有德
虛心道所存.外勁禮自飾
風霜不改陰.一何金玉色
丘澤無變根.還如古人直
繁花豈無實.所待鵷鸞食
卑枝亦可栖.不許鴟鳶息
爲君裁管籥.於此諧金石
爲君度短長.於此齊尋尺
濟川倚巨檝.扶老杖輕策
大厦莞簟安.射侯弓矢力
乃知天材美.固待君子識
飽聞崑崙秀.盛說瀟湘碧
豈曰生不遷.念當厚封植
惟君傲聲利.心遠地更僻
擇交獨此君.開徑如三益
清風共忘言.明月爲莫逆
還當掃塵榻.會待遺名客
