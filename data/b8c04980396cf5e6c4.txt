我髮日以少.我梳未嘗頻
過旬一理之.每理愁欠伸
壯長足癢屑.奔馳更埃塵
搔爬不覺勞.垢結類組紃
雖復强櫛沐.憚如負千鈞
鉤牽就平直.流汗益苦辛
當時結似拳.漸細傚梅榛
懸知又十載.幾許及變銀
萬物有盛衰.吾何爲喜嗔
借令但兩鬢.豈害有冠巾
人言髮既凋.乃稍異癡民
題詩且自賀.漸係老成人
