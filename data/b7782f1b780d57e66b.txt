赤藤爲杖世未窺.臺郎始攜自滇池
滇王掃宮避使者.跪進再拜語嗢咿
繩橋拄過免傾墮.性命造次蒙扶持
途經百國皆莫識.君臣聚觀逐旌麾
共傳滇神出水獻.赤龍拔鬚血淋漓
又云羲和操火鞭.暝到西極睡所遺
幾重包裹自題署.不以珍怪誇荒夷
歸來捧贈同舍子.浮光照手欲把疑
空堂晝眠倚牖戶.飛電著壁搜蛟螭
南宮清深禁闈密.唱和有類吹塤篪
妍辭麗句不可繼.見寄聊且慰分司
