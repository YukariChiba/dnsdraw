吳山草長春暖時.吳人髻中金卷箷
家家饋薦作寒食.貧富豐儉要適宜
富兼庶品助取醉.貧得勝具兼哦詩
金缾玉筯固華麗.雕章繢句真瑰奇
西溪友生居占野.不務結屋留園葵
歲時供給不外索.野花滿院蔬本肥
今朝懷我寄餘劑.色照匕箸光陸離
我慚此腹負此物.但用當肉無它辭
舊聞書生飯不足.朝暮虀鹽只充腹
勸餐齒頰雜宫商.若比哥舒薦梁肉
我歌短章持報辱.恐子詩成費追逐
好音佳惠不敢虛.寄以離騷三十六
