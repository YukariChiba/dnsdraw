奔走異軌轍.聚散水上萍
誰知風月夕.同登藕花亭
駒隙晝夜駃.塵埃鬢俱星
朋舊半埋玉.念此慨頹齡
天涯幸合席.相對談飄零
昔別君韋布.照眼袍今青
羣兒儼成行.誦書如建瓴
瞳人紛炯炯.捧斚傾綠醽
溪茹芹蓴美.秋核查梨馨
開口笑豈易.主人愁罄缾
命僕更沽覓.痛飲俱忘形
明日又分袂.眠食加丁寧
