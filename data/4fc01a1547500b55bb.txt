出府歸吾廬.靜然安且逸.更無客幹謁.時有僧問疾.
家僮十餘人.櫪馬三四匹.慵發經旬臥.興來連日出.
出遊愛何處.嵩碧伊瑟瑟.況有清和天.正當疏散日.
身閑自為貴.何必居榮秩.心足即非貧.豈唯金滿室.
吾觀權勢者.苦以身徇物.炙手外炎炎.履冰中栗栗.
朝饑口忘味.夕惕心憂失.但有富貴名.而無富貴實.
