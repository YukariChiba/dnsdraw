大饗無先祫.精祠貴必躬
歷朝疑未講.曠典屬今崇
良月稽冬孟.容臺訪禮中
祀期當象閏.位向卒虛東
太卜諏元日.齋誠儼法宮
琱輿下丹地.琳館薦清衷
雪密人初駭.天高德自通
陰雲成瑞靄.凜色變和風
世室休嚴衛.宵衣集庶工
敘親昭穆正.合食簋鉶豐
既祼神斯格.居歆慶已蒙
歡欣流禹律.謦欬入堯聰
月射千圭白.星輝萬燎紅
茨歌將振作.晴旭漸曈曨
回蹕升端闕.羣瞻聳上穹
蕃釐均廟餕.惠澤泰民窮
孝著鉤鈐動.恩疏貫索空
致祥書可信.讓美意爾沖
此協亨嘉會.慚非輔翼功
唯知獻君壽.巍與二儀同
