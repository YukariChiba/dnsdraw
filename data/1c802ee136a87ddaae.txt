苦熱日已遠.杪秋遂凄凉
邦侯及清暇.小隊豫郊崗
一麾先嶄巖.半刺驂翺翔
卿月動左轄.客星移奉常
誰歟南冠者.共挹北斗漿
翠幄穿晨曦.鎖金步流光
窮惚某氏建.架構遡斯堂
閩紅傾泛盎.楚綠餖圓方
平原磊落人.仙碑勒荒唐
方平叱石起.來問東海桑
蔡子狗竇過.蛇蟬蛻冥茫
麻姑十八九.兩髻已成霜
惟餘老杉星.省識鄧紫陽
往事莽如迹.且醉糟書房
翼亭躋齊雲.游目望八荒
挽河落飛瀑.洒雪芙蓉裳
夕矣憺將歸.一一玉帝旁
蹇余雅幽尋.嗜此崔嵬藏
請從浮丘生.學笙翳鳳凰
他年儻相思.矯首空斷腸
