師道久不振.小儒咸自私
破崖求圭角.務出己新奇
惻惻去聖遠.六經秦火隳
不有傳授學.涉獵安所爲
漢儒守一經.學者如雲隨
承習雖未盡.模法有根基
薦紳立朝廷.開口應萬機
附對皆據經.金石確不移
熟爛見本末.較然非可欺
吾願下學官.各立一經師
務盡道德業.不取章句辭
庶幾昔人風.炳然復在茲
