天爲水蒼玉.月拕潭面冰
萬里絕瑕玷.百文已澄凝
山河了然在.星斗光莫增
借問九州內.豈無陰雲興
緬懷去年秋.是夜客廣陵
太守歐陽公.預邀三四朋
乃值連連雨.共飲陳華燈
既醉公有詠.屬和予未能
强賦石屏物.固慙無所稱
今來宛溪上.聊以故歲徵
晶明正若此.霢霂且何曾
美景信難并.康樂語足憑
