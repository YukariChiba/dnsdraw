南朝鳳皇臺.置酒昔高會
酒酣望三山.宛在青天外
長哦謫仙吟.如啖鯨鯢鱠
明日信東風.孤帆出其背
荒戍接江濆.開門適相對
鼎足跱長川.不爲舟檝礙
雨暘雲吞吐.早晏潮進退
萬古免浮沈.曾微抃鰲戴
伊余厭塵坌.閉目何可奈
爽氣豁襟靈.山乎吾有頼
嘗聞晉阿童.萬艫飛戈快
徑造此山陲.滄波爲之隘
顧我疲軟姿.功名讓前輩
玄暉昔憑眺.物色頗有在
他時挂武冠.刀劍行且賣
山價略可酬.庵栖謝當代
遠持三山磯.况彼七里瀨
猶得傲狂奴.吾無故人待
