噫吁嚱.噫嚱一曲難爲聽.桑麻壠畝今荆榛
子規夜訴倉庚鳴.時至氣化能無聲
高皇神武百世業.安漢小子爲憑陵
九十六萬目可掩.奈何從臾皆羣臣
臣乎臣乎胡乃爾.富汝貴汝庸何生
炎精白晝欲晦蝕.日角眉目尤精神
古來權柄不早去.止爲魚肉塗生靈
生靈塗炭自茲始.古往今來祇如此
重華一去何時還.志士幽人淚如雨
