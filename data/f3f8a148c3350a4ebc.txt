贛農雖懶連歲豊.贛囚雖黠連歲空
農囚今昨性豈異.今守蓋與昨不同
鬼窺莫見活城手.酒澆不下憂民胸
十年五度看易守.萬口一詞獨歸公
公凡兩來亦兩去.前去殊邦今本路
德公吾與軍民同.軍民未解吾細諭
向汝思公公復來.今公去汝汝勿慮
僅隔一江千里間.豈忘三任五年處
軍民雖諾猶動情.不忍江頭送公行
淚隨贛石順流下.碑在巽門前面橫
千里和氣散萬里.一城春風分十城
但疑贛人送未了.洪人又送朝行京
