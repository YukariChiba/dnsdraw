山城樹葉紅.下有碧溪水
溪橋向吳路.酒旗誇酒美
下馬此送君.高歌爲君醉
念君苞材能.百工在城壘
空山三十年.鹿裘挂窓睡
自言隴西公.飄然我知己
舉酒屬吳門.今朝爲君起
懸弓三百斤.囊書數萬紙
戰賊即戰賊.爲吏即爲吏
盡我所有無.惟公之指使
予曰隴西公.滔滔大君子
常思掄羣材.一爲國家治
譬如匠見木.礙眼皆不棄
大者麤十圍.小者細一指
㨝橛與棟梁.施之皆有位
忽然豎明堂.一揮立能致
予亦何爲者.亦受公恩紀
處士有常言.殘虜爲犬豕
常恨兩手空.不得一馬箠
今依隴西公.如虎傅兩翅
公非刺史材.當坐巖廊地
處士魁奇姿.必展平生志
東吳饒風光.翠巘多名寺
疎煙亹亹秋.獨酌平生思
因書問故人.能忘批紙尾
公或憶姓名.爲說都憔悴
