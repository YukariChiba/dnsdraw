醫師籠參朮.良將枕戈矢
儒生嗜底物.書卷掛口齒
劉侯西南來.歲月十首尾
閉門閲古今.過眼分亥豕
異書照神藜.奇字哭妖鬼
許身如蠹魚.文字共生死
風流反得罪.去國果誰耻
仙舟載祕閣.便腹貯名理
江神亦世情.逐客多不喜
厄同焚書秦.惡類滅邢燬
沾濡徧箱篋.痛惜到骨髓
我初聞爲驚.終夜成坐起
得君詩細讀.罪己不罪水
願言坐嘯餘.書著子劉子
