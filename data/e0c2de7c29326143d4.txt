十載與君友.何曾異悲歡
憂寒夜同袍.念饑日同餐
晚節各大繆.濁世多波瀾
我爭東山墩.君赴金沙灘
雲萍不相接.我窮君長歎
出門重入門.轉覺營生難
故人贈尺書.招我來東安
水雲三百里.飛鴻集江磐
君如跨海鵬.發軔鶱鶱翰
咫尺視萬里.歸泝天池湍
梅花點飛雪.相將理征鞍
新詩月幾首.願寄青琅玕
