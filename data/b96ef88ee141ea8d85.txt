日色若炎火.正當三伏時
盤冰賜近臣.絡繹中使馳
瑩澈肖水玉.凜氣侵人肌
近日多故友.分貺能者誰
信都顧貧賤.物物義不遺
念我老且病.赤疿生枯皮
巨塊置我前.凝結造化移
畏冷不敢食.有類夏蟲疑
雖然已快意.何必咀嚼爲
天子厚於公.不使熾毒欺
公亦厚於我.將恐煎熬隨
我有舐犢愛.自憐小子龜
