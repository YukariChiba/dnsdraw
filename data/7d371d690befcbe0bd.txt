兩眼日將暗.四肢漸衰瘦.束帶剩昔圍.穿衣妨寬袖.
流年似江水.奔注無昏晝.志氣與形骸.安得長依舊.
亦曾登玉陛.舉措多紕繆.至今金闕籍.名姓獨遺漏.
亦曾燒大藥.消息乖火候.至今殘丹砂.燒幹不成就.
行藏事兩失.憂惱心交鬥.化作憔悴翁.拋身在荒陋.
坐看老病逼.須得醫王救.唯有不二門.其間無夭壽.
