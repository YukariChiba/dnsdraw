洺之水兮.其流舒舒
公之来兮.朱服熊車
士元展驥.仲舉題輿
公之来兮.民斯樂胥
洺之水兮.其流洋洋
公之化兮.春雨秋陽
袴襦頌洽.禾黍歲穣
公之化兮.民斯悦康
洺之水兮.其流瀰瀰
公之去兮.旌旂旖旎
父老攀轅.縉紳方軌
公之去兮.瞻望徙倚
洺之水兮.其流洩洩
公之德兮.此邦所愒
吏遵其畫.人懷其惠
公之德兮.久而勿替
洺之水兮.其流活活
公之名兮.兹其彌達
翔於朝宁.騫於省闥
公之名兮.莫我敢遏
