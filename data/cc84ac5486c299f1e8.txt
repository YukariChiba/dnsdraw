金莖孤峙兮凌紫煙.漢宮美人望杳然
通天臺上月初出.承露盤中珠正圓
珠可飲.壽可永.武皇南面曙欲分
從空下來玉杯冷.世間綵翠亦作囊
八月一日仙人方.仙方稱上藥
靜者服之常綽約.柏梁沈飲自傷神.猶聞駐顏七十春
乃知甘醲皆是腐腸物.獨有淡泊之水能益人
千載金盤竟何處.當時鑄金恐不固
蔓草生來春復秋.碧天何言空墜露
