四海文章伯.三朝社稷臣
功名垂竹帛.風義動簪紳
此道推先覺.諸儒出後塵
忘機心皎皎.樂善意循循
大略才超古.昌言勇絕人
抗懷輕紱冕.瀝懇謝陶鈞
耕稼歸莘野.畋漁返渭濱
五年清興屬.一日壯圖伸
北闕恩知舊.東宮命數新
鸞凰開羽翼.驥騄放精神
曠達林中趣.高閑物外身
揮金延故老.置驛候嘉賓
主當西湖月.勾留潁水春
露寒消鶴怨.沙靜見鷗馴
酒熟誇浮蟻.書成感獲麟
激昂疏受晚.沖淡赤松親
龍卧傾時望.鴻冥聳士倫
少休均逸豫.獨往異沉淪
策畫咨詢急.儀刑矚想頻
應須協龜筮.更起爲生民
