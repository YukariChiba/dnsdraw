床頭枕馳道.雙闕夜未央
車轂鳴枕中.客夢安得長
新秋入梧葉.風雨驚洞房
獨行殘月影.悵焉感初凉
筮仕記懷遠.謫居念黄岡
一往三十年.此懷未始忘
扣門呼阿同.安寢已太康
青山映華髮.歸計三月糧
我欲自汝陰.徑上潼江章
想見冰盤中.石蜜與柿霜
憐子遇明主.憂患已再嘗
報國何時畢.我心久已降
