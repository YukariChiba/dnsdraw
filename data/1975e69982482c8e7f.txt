南峰不藏善.逢人說南巖
南巖亦何好.造化秘此緘
烟雲印全提.松竹色半酣
去郭十里贏.守戒僧二三
乞身滿一日.幽事亦可探
行客問征途.居者索轡銜
蕭條野店烟.夐靜彌勒龕
念非塵外侶.不分禪味甘
受傭作閒人.自縛亦何慙
于時日在房.山色染蔚藍
一徑盤鬰青.羣峰列空嵌
冷泉計涓滴.瀹鼎消塵凡
端如常德靜.可警疾步貪
聯鑣出雲門.回首憐烟嵐
公其吐妙語.勝事須指南
