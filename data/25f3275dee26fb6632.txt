繡韉金狨玉蹀躞.天寶繁奢逾大業
華清浴已宴沈香.弓箭才人擁旌節
前頭樂部紫雲回.催駕顒迎奏三疊
阿瞞駐轡立多時.欲上花驄尚嬌色
俯頭縋𩍐力士徒.曾以脫靴爲屑屑
步步相隨那肯離.嘗聞願作連理枝
燕安儻及思艱危.那有馬嵬攀訣時
漢家山河安四維.披香千秋惟弋綈
龍眠畫茲非衒奇.端與曹高向孟陳元龜
