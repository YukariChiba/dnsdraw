巧匠斫山骨.刳中事煎烹.劉師服
直柄未當權.塞口且吞聲.侯喜
龍頭縮菌蠢.豕腹漲彭亨.軒轅彌明
外苞幹蘚文.中有暗浪驚.劉師服
在冷足自安.遭焚意彌貞.侯喜
謬當鼎鼐間.妄使水火爭.軒轅彌明
大似烈士膽.圓如戰馬纓.劉師服
上比香爐尖.下與鏡面平.侯喜
秋瓜未落蒂.凍芋強抽萌.軒轅彌明
一塊元氣閉.細泉幽竇傾.劉師服
不值輸寫處.焉知懷抱清.侯喜
方當洪爐然.益見小器盈.軒轅彌明
睆睆無刃跡.團團類天成.劉師服
遙疑龜負圖.出曝曉正晴.侯喜
旁有雙耳穿.上有孤髻撐.或訝短尾銚.又似無足鐺.劉師服
可惜寒食球.擲此傍路坑.侯喜
何當出灰灺.無計離瓶罌.軒轅彌明
陋質荷斟酌.狹中愧提擎.劉師服
豈能煮仙藥.但未汙羊羹.侯喜
形模婦女笑.度量兒童輕.軒轅彌明
徒示堅重性.不過升合盛.劉師服
傍似廢轂仰.側見折軸橫.侯喜
時於蚯蚓竅.微作蒼蠅鳴.軒轅彌明
以茲翻溢愆.實負任使誠.劉師服
常居顧盼地.敢有漏泄情.侯喜
寧依暖爇弊.不與寒涼並.軒轅彌明
區區徒自效.瑣瑣不足呈.侯喜
迴旋但兀兀.開闔惟鏗鏗.劉師服
全勝瑚璉貴.空有口傳名.豈比俎豆古.不為手所撜.軒轅彌明
磨礱去圭角.浸潤著光精.願君莫嘲誚.此物方施行.軒轅彌明
