常年待三白.此語未免俗
誰言歲將徂.一雪自云足
魃妖與癘鬼.不待巫茢逐
初喜沒馬蹄.還驚上牛目
三日雪不休.冰澌被茆屋
我貧固無事.尚賦一囊粟
長饑望年登.政恐麥不宿
天公豈相撩.饋以萬頃玉
朝來一堪煮.茗椀薦新菊
窗中有佳致.一水卧寒綠
城闉閴在眼.況復見巖谷
相過二三子.共喜醅甕熟
狂歌且暫醉.夜半還秉燭
猶勝杜陵翁.山中掘黄獨
