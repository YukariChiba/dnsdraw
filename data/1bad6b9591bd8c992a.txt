秋飈弄寒菊.老木疏空谷
尫驂疲欲休.征意元未足
山行循桔橰.澗走數機軸
百年一局棋.歘爾分半局
當時不識字.雙鬢今定綠
作客寧在家.無愁亂心曲
結廬東城東.疏畦界明玉
鳴蛙等鹵部.晚食自當肉
豈須太樂丞.清聖貫渠竹
屬媼但酌酒.與媼創高躅
宗武但收詩.清名銷五福
他時尋此翁.雲深駕黄犢
