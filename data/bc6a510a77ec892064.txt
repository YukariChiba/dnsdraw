蜀山高岧嶢.蜀客無平才.日飲錦江水.文章盈其懷.
十年作貢賓.九年多邅回.春來登高科.升天得梯階.
手持冬集書.還家獻庭闈.人生此為榮.得如君者稀.
李白蜀道難.羞為無成歸.子今稱意行.所曆安覺危.
與子久相從.今朝忽乖離.風飄海中船.會合難自期.
長安米價高.伊我常渴饑.臨岐歌送子.無聲但陳詞.
義交外不親.利交內相違.勉子慎其道.急若食與衣.
苦爇道路赤.行人念前馳.一杯不可輕.遠別方自茲.
