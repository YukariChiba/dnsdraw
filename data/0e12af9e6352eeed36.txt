地闊平沙岸.舟虛小洞房.使塵來驛道.城日避烏檣.
暑雨留蒸濕.江風借夕涼.行雲星隱見.疊浪月光芒.
螢鑒緣帷徹.蛛絲罥鬢長.哀箏猶憑幾.鳴笛竟沾裳.
倚著如秦贅.過逢類楚狂.氣沖看劍匣.穎脫撫錐囊.
妖孽關東臭.兵戈隴右創.時清疑武略.世亂局文場.
餘力浮於海.端憂問彼蒼.百年從萬事.故國耿難忘.
