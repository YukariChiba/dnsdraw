中原殺氣昏.魚鳥巢穴改
城池失金湯.郡邑更守宰
鸞旗狩吳越.朔騎滿淮海
維蜀限山川.無人識鍪鎧
五年愧端居.萬里思行在
官曹敢尸素.職事甘煩猥
儻得容棲遲.奚暇擇爽塏
陋巷飽簞瓢.隣墻挹蘭茝
新詩出清奇.高論吐雄邁
談諧不知倦.氣充無是餒
藉君風飄颻.祛我雲靉靆
相期樹勳名.戮力熙帝載
