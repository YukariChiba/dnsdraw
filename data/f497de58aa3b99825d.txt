龐公嘗有言.我獨遺以清
賢者於子孫.所遺良不輕
潁川老龍公.落落前朝英
帝命作南伯.清德如廣平
宸翰一字褒.不啻華衮榮
是以自賢孫.持節蜚英聲
結廬桐城隅.室以清爲名
仰不忝厥祖.俯能規後生
我來聚星地.喜見此老成
公清不自言.藹然著鄉評
時焉訪其室.鄙吝不敢萌
如覿任棠水.似濯滄浪纓
願移清室風.于以清寰瀛
