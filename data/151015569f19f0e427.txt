據牀招佳月.月轉牀屢移
夜久風露涼.孤斟樂忘歸
冰輪擅空闊.是處留清輝
浮雲掃除盡.如與賞心期
我行萬物表.中空無一疵
光明徧十方.毫髪了無遺
心境互融澈.起坐迷東西
此生看此月.十年悼無時
它日客共飲.淋浪酒霑衣
十語久不契.此心唯自知
西風掃殘暑.秋色日益奇
憂國付鼎食.消閑屬山棲
恐妨此時樂.勿露囊中錐
