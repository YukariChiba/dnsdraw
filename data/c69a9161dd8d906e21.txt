東風芳草長.寒食春茫茫
人家掩門去.雞犬自相將
原頭簇簇柳與花.行人往來長歎嗟
舊墳新塚累累是.裂錢澆酒何人家
桑上鳴鳩喚山雨.雨脚蕭蕭山日暮
歸來門巷正春寒.花底殘紅落無數
北里悲啼夜未休.清弦脆管起南樓
古今歌笑何時盡.芳草白楊春復秋
去年巧笑鞦韆女.今年嫁作東家婦
綵繩畫柱似當年.只有朱顔不如故
百人學仙無一成.麻姑不見但聞名
萬斛春醪須痛飲.江邊漁父笑人醒
