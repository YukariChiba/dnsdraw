張侯去沙河.三食鄴下麥
筆力望晁董.頗遺俗眼白
平生學經綸.胸中負奇畫
未論功活人.飽飯不常得
妻寒尚賓敬.兒餓猶筆墨
側聞共伯城.魚稻頗宜客
又持塵生甑.欲往立四壁
平生貸米家.十輩來簿責
囊無孔方兄.面有在陳色
守株伺投兔.歲晚將何獲
廣道無人行.春風轉沙石
栖栖馬如狗.去謁東侯伯
布衣未可量.蒼髯身八尺
魚乾要斗水.士困易爲德
譬之舉大木.人借一臂力
諸公感意氣.豈待故相識
吾窮乏祖餞.折柳當馬策
