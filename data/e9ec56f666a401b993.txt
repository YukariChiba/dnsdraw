皇華真人遊海東.雲行急疾去若風
蜺旌羽節追不及.飄颻雙幘墮碧空
六丁六甲不得取.化作兩峰撐青紅
至今八面各變態.隠見有無橫復縱
或說蒼龍從海度.潮落江乾不能去
兩角崢嶸雲護之.身伏泥沙惟脊露
雷鳴電作定騰霄.鐵鎖橫江截歸路
老胡說法欲降龍.又恐鉢盂藏不住
故將兩塔壓其巔.擊鼓撞鐘警朝暮
有時風雨響空巖.僧坐堂中生畏怖
惟有江平月照時.付與詩人題好句
