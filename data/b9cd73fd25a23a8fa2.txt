小軒名大隱.粗可供趺坐
遮眼時翻書.靜願結香火
似介還似癡.所向與時左
不踐名利途.竊謂志亦果
人生天地間.世路多坎坷
成敗端有數.巧力不容佐
昧者迷所之.大似蟻旋磨
君看禽高飛.翼倦千仞墮
太剛者易亡.太銳者必挫
得失相乘除.倚伏兩福禍
顧予何所樂.日晏得高卧
豈惟七不堪.萬事付懶惰
儕類每見寬.亦不攻其過
美人如敬翁.學問精而夥
松柏生澗壑.霜幹久長大
富貴應不免.時有可未可
何須窮婦吟.再三嘆寒餓
且冀寬此抱.會當有知我
屬和聊寫情.暫輟園蔬課
