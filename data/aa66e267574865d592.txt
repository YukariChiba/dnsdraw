文如水行川.氣如春在花
挾書隨乃翁.千里游京華
人生少年樂.於子何以加
上庠閲英俊.過目知等差
君才固逸羣.如金渾泥沙
明年對殿陛.落筆翻龍蛇
遥憐綠槐陰.絳帳張紅霞
金門看躍馬.蘆鞭作横斜
滔滔九衢中.懽情浩無涯
馭吏亦傲睨.隱語相嘲誇
紅粧鶯燕語.拭目興歎嗟
知誰乞佳句.駿墨字如鴉
