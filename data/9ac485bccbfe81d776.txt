有客來從天竺峯.渡溪恰趁一篙風
秋風著力送行李.吹入燕巖松竹裏
松竹淒淒天作秋.空來空去空中浮
高巖萬丈聳空碧.仙翁騎鶴去無迹
丹爐不火草芊芊.數間巖屋掩寒煙
下有龍潭綠無底.瀑布懸崖千尺水
夜來月影滿空山.石鍾一響生秋寒
玉燕何年巖下舞.飛時化作滿天雨
盡言此巖多仙靈.白鶴點破一山青
煙霧罩山石常潤.莓苔滿地翠無盡
我欲誅茅此煉丹.奪取人間千歲閑
有箇高人陸巖主.抱琴對我彈中呂
勸我他年歸去來.此巖莫被煙雲埋
