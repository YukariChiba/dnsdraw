遑遑魯東丘.結友得聃耳
兩家千歲後.尚復通爵里
況予與先世.相去百年邇
常恨會面難.此意恐遂已
豈期官紵溪.君爲幕下士
不但見典型.自喜聞正始
獨嗟瓦礫後.不遑蒹葭倚
遽聞北海薦.當爲東山起
春風洞庭波.九澤彌空水
掛帆下中流.千里一日爾
東南即王都.分野乃星紀
宮殿芙蓉旗.玉佩白雲委
麒麟翳鳳皇.侍輦叅劒履
當知帝所樂.顧非俗吏比
良圖宜早遂.力行無遽止
今朝離亭柳.顔色已可喜
欲君早著鞭.折贈當馬箠
