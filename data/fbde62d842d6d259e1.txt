轉山五七里.涉磵十百所
碎石鐵蒺藜.銳石木齟齬
豈但行人難.亦復念我馬
水涸尚自可.况乃值過雨
正月春氣動.江南異北土
崖溜一已滴.奔湍怒如鼓
緬懷十載前.荆蜀及湓渚
大閫走鈴檄.雜遝混民旅
此驛既已廢.十步九榛莽
軍行不齎糧.所至頼鈔擄
中産得幾家.遷避入深塢
窮戶無一物.草棘障環堵
前岡二客來.望我百步許
意其爲武夫.疾走蔽險阻
人情既可見.避兵如避虎
矧肯治私道.築削費杵斧
叢篁鳴野鳥.黯黯天欲雨
老矣爲此遊.作詩記良苦
