元豐四年夏六月.旱風揚塵日流血
高田已白低田乾.陂池行車井泉竭
多稼如雲欲成就.天胡不仁忍斷絕
雷聲隆隆電摇幟.雨竟無成空混熱
如聞大河决北方.目極千里波濤黄
我願蛟龍卷此水.洒落東南救焦死
又聞戎瀘方用兵.戰車甲馬穿雲行
安得疏江擁三峽.餘波末流灌百城
分支引派入南畝.盡使枯槁得復生
志大心勞竟何補.仰視雲漢高溟溟
吾徒祿食固可飽.更願眼前無餓莩
