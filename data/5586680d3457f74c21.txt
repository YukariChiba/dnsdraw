巍巍樓觀神君宅.晝鎖眠魚斷人迹
囂塵不到春自濃.海棠繞砌花如織
日窺絳彩艷朝霞.露浥芳苞點靈液
枝侵香霧拂桁梧.乘風欲鬭蜿虹赩
都城三月賞花天.爭騁纖驪并赭白
廣文官冷苦無悰.偶到殊庭欣有得
嬌嬈初值欲開時.迴視羣葩澹無色
許昌風雅譏少陵.玉壘繞山夸蜀客
豈知移根古壽宮.瑶草華枝伴蕃殖
雨餘濃麗應更妍.負賞牽吟心未息
