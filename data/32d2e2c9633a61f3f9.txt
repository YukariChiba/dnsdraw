將老蒙誤恩.受弔不受賀
欲起尚遲回.積閑習成惰
向來二三子.相與守寒餓
一日不可無.三歲安得過
是時秋益高.夜永月初破
漏鼓已再更.坐者餘幾箇
酒薄多可强.談勝堅莫破
簷昏讀字細.林缺瞻星大
吳吟未至慢.楚語不假些
懷遠已屢歎.論昔先急唾
身世喜相違.真成螘旋磨
平生陳孟公.歲晚不驚坐
