故園喪亂餘.歸來復何有
鄰人雖喜在.憂悴成老叟
爲言寇來時.白刃穿田畝
驚忙不知路.夜踏人屍走
屋廬成飛烟.囊橐無暇取
匹夫快恩讎.王法誰爲守
艱難歷冬夏.遷徙遍林藪
深虞邏寇知.兒啼扼其口
樹皮爲衣裳.樹根作糧糗
還家生理盡.黑瘦面如狗
語翁翁勿悲.禍福較長久
東家紅巾郎.長大好身手
荒荒戰場中.頭白骨先朽
