漢光昔未遇.頗爲兄嫂欺
誰知韓王信.本是屠沽兒
他時築將壇.意氣帝者師
中興屏新莽.長劍誅赤眉
皇天生一物.大小隨其資
例令饑與寒.何以生育爲
永言觀厥成.圓璧殊方圭
天意定不爾.變化應須時
少小弄文翰.把筆能哦詩
十五學綴文.如繭中抽絲
青雲付達官.十九名新知
南轅異燕路.鄙笑無挈提
甘心窮閻中.疏食黄瓜虀
區區蠹魚習.槁死不可醫
閒齋秉微尚.高視聖者師
謾言苦如荼.誰信甘如飴
