十葉開昌運.三辰麗德音.薦功期瘞玉.昭儉每捐金.
解澤皇風遍.虞泉白日沈.仍聞起居注.焚奏感人心.
孝理本憂勤.玄功在嗇神.睿圖傳上嗣.壽酒比家人.
仙馭三清遠.行宮萬象新.小臣司吉從.還扈屬車塵.
候曉傳清蹕.迎風引彩旒.共瞻宮輅出.遙想望陵愁.
弓劍隨雲氣.衣冠奉月遊.空餘駕龍處.搖落鼎湖秋.
