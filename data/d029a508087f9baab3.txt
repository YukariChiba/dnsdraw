去郡十五里.滿山蔽青松
朝來雨初過.蕭瑟鳴悲風
踏泥轉溪曲.路盡山無窮
層崖築欄閣.宛在雲煙中
引水遶砌下.濆石常飛濛
尋幽到寺背.蒼碧摩高空
古甃冽寒泉.淺沙影重重
伏流尚數步.暗與溪相通
潺湲去何之.可折從此東
會有到海期.豈計朝莫功
我行因避賊.眺覽聊從容
徘徊未忍去.僧飯催撞鍾
