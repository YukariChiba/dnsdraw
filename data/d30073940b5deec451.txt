我家世世山西士.二十期門從天子
始隨驃騎破祁連.晚逐樓船下䍧水
漢北雰雰飛雪暗.海中跕跕翔鳶墜
歸來武庫祭蚩尤.得從甘泉參豹尾
何意一朝兵後期.簿責侵誣屬軍吏
黄金納贖爲庶人.白首還家事田里
結髮從軍七十戰.利鏃金痍猶可記
龍鍾雖入玉關門.止呵還遇灞陵尉
不及金張藉舊勳.七葉華貂長富貴
