青山甚不遠.每因塵事疏
百念攪胸次.豈知山有無
君無適俗韻.常似山中居
出處本無二.夢覺固不殊
不知此山堂.始性從何途
未嘗走道路.亦不用舟車
溪流與山色.相對若有餘
此地甚閑曠.如君心地初
行雲映遠樹.中有此田廬
如今遂安處.始驗實不虚
得非神所相.無乃道力扶
親朋在左右.不待折簡呼
往來一笑樂.勝有十輪朱
何須從范子.辛苦泛五湖
亦不學淚溺.遠去斯人徒
從容萬事表.在我不在渠
欣然理前夢.已勝在華胥
