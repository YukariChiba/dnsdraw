古人立志高.爲義不爲己
今人所見卑.獨爲貧賤恥
不義富貴生.寧以餓而死
遺體非不重.所懼悖於理
我稟清淑氣.生而秀爲士
讀書三十年.頗知六經旨
質之以人道.所言皆如此
奚乃滯風塵.爾汝弄歡喜
浙山高蒼蒼.浙水清瀰瀰
三歎動遐思.清風響兩耳
暫焉深隠去.長鑱訪園綺
敬俟時之清.終其天倫爾
