一飽百情足.一酣萬事休
何人不衰老.我老心無憂
仕者拘職役.農者勞田疇
何人不苦熱.我熱身自由
臥風北窗下.坐月南池頭
腦涼脫烏帽.足熱濯清流
慵發晝高枕.興來夜汎舟
何乃有餘適.祗緣無過求
或問諸親友.樂天是與不
亦無別言語.多道天悠悠
悠悠君不知.此味深且幽
但恐君知後.亦來從我遊
