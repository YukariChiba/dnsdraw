秦人屈鼎真畫師.胸蟠風雲人得知
獨無佳句自潤色.未忍援毫時吐之
酒澆塊磊遂倒槖.素練忽復翻淋漓
宛如盛怒生囊口.飈至霆擊何由追
墨雲霮䨴摧半岳.飛動殆莫窮端倪
征人解装馬伏櫪.居人墐户雞亦棲
虚堂高掛髪爲立.三伏凜凜無炎曦
吳侯憐我慘不樂.卷去隨手俱清夷
乃知非獨畫工妙.妄念起滅分毫釐
想當在笥常洶洶.不與關河相蔽虧
會當一雨被八表.何用袐藏深密爲
