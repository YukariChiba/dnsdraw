君不見鳳之雛.驥之子.潘家岐哥無乃是
鶴溪仙子降英靈.雁蕩名山鍾秀美
顔色純明白玉璞.精神皎潔秋江水
胸中之氣已吞牛.開眼睛光如虎視
此兒奇絕非常兒.小子觀人蓋多矣
寧非漢代偷桃朔.別是唐家謫仙李
愚知先生百不憂.但患此兒名盛耳
先生才高爵未綰.頼渠力振家聲起
鹿巖他日築高門.車馬煌煌塞閭里
