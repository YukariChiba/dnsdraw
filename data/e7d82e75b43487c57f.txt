冉冉浪相逐.江湖今十年
念使從遠學.家貧乏鞍韀
一官來京都.環堵當西阡
學省咫尺近.彷彿聞誦弦
暫當辭家庭.裘馬去翩翩
英豪多出此.切琢期勉旃
昔我遠方來.算里近五千
清燈耿殘月.積雪堆窮年
對經必斂衽.求師欣執鞭
絢藻頗不乏.屢貢多士先
所願克堂構.使我安食眠
爾祖最爾愛.置膝自撫憐
追恨不及見.泪下如湧泉
