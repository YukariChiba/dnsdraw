舟行千里不至楚.忽聞竹枝皆楚語
楚言啁哳安可分.江中明月多風露
扁舟日落駐平沙.茅屋竹籬三四家
連舂並汲各無語.齊唱竹枝如有嗟
可憐楚人足悲訴.歲樂年豐爾何苦
釣魚長江江水深.耕田種麥畏狼虎
俚人風俗非中原.處子不嫁如等閑
雙鬟垂頂髮已白.負水採薪長苦艱
上山採薪多荆棘.負水入溪波浪黑
天寒斫木手如龜.水重還家足無力
山深瘴暖霜露乾.夜長無衣猶苦寒
平生有似麋與鹿.一旦白髮已百年
江上乘舟何處客.列肆喧譁占平磧
遠來忽去不記州.罷市歸船不相識
去家千里未能歸.忽聽長歌皆慘悽
空船獨宿無與語.月滿長江歸路迷
路迷鄉思渺何極.長怨歌聲苦凄急
不知歌者樂與悲.遠客乍聞皆掩泣
