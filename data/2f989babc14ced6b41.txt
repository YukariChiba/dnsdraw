子瞻堂堂.出於峨眉.司馬班揚
金馬石渠.閱士如牆
上前論事.釋之馮唐
言語以爲階.而投諸雲夢之黄
東坡之酒.赤壁之笛
嬉笑怒駡.皆成文章
解羈而歸.紫微玉堂
子瞻之德.未變於初爾
而名之曰元祐之黨.放之珠厓儋耳
方其金馬石渠.不自知其東坡赤壁也
及其東坡赤壁.不自意其紫微玉堂也
及其紫微玉堂.不自知其珠厓儋耳也
九州四海.知有東坡
東坡歸矣.民笑且歌
一日不朝.其間容戈
至其一丘一壑.則無如此道人何
