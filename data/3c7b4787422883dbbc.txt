柳黄半出年將破.溪溜浸苔强萬個
溪頭蒲葦各萌芽.山梅最繁花已墮
物色撩人思易狂.况躋別館情何那
城東日晚公將去.纛影未離愁四座
公於萬事不雕鎸.心意恢恢無坎坷
來從奎壁光鋩下.笑倚樽筵成郡課
嗟予齪齪才性下.棄置合守丘樊餓
公持姓名動人主.祓飾寧嫌筆端挫
從今清夜思江路.夢送公船先北過
