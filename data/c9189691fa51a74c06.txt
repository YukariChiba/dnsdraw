江湖吞天胸.蛟龍垂涎口
養軀無千金.特爲親故厚
本心非華軒.而與馬爭走
聘婦緝落毛.教兒耨葱韭
衣食端須幾.將老猶掣肘
安能詭隨人.曲折作杞柳
桓公甕盎癭.楚國不龜手
生涯但如此.那問託婚友
久陰快夜晴.天文若科斗
村南鬼火寒.村北風虎吼
野人驅雞豚.縛落堅纏守
劉郎弓石八.猛氣厭馮婦
一試金僕姑.歸飲軟臂酒
