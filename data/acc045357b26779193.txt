帝心端與天心合.務本先農斥浮末
冬溫禱雪響交孚.急霰先聲如撒潑
獻花女兒弄璿璣.剪裁楚水煩湘妃
東郭先生不敢出.南枝烏鵲空驚飛
高卧從教深沒屋.此是天工真雨粟
但願四海大有年.無田可耕寧己獨
詩翁愛日親年高.時時夢裏見三刀
男兒盍洎千鍾養.蹴踏起舞聽鷄號
勳業欺人頭易雪.化工於汝難私燮
滿酌長歌白雪吟.下里陽春詎有別
