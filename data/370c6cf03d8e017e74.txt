少小尚奇節.無意縛珪組
遠遊江海閒.登高屢懷古
前朝英雄事.約略皆可覩
將軍策單馬.談笑有荆楚
高視蔑袁曹.氣已蓋寰宇
天未豁壯圖.人空坐崩沮
丈夫生一世.成敗固有主
要非儓儗人.未死名已腐
夫何千載後.亦忝趨大府
主人敬愛客.開宴臨長浦
高論極興亡.歷覽窮川渚
殷勤芳草贈.窈窕邯鄲舞
媿無登樓作.一旦濫推許
懷哉揮此觴.別路如風雨
