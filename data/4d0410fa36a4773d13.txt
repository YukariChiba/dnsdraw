君心抱太古.不肯屈世人
匹馬遍朔方.揚帆出天津
九疑連天洞庭闊.長歌愁殺蒼梧神
更將美酒弔楚屈.離騷繼作疑前身
兩姬不灑望夫淚.一笑岳陽樓上春
丈夫得意且爲樂.百年變化隨埃塵
如何南還過我别.却言北去朝天闕
上書力訴元兄冤.洗眼看君成一節
勸君事直還收身.速返東南弄白雲
功名汲汲竟何益.韓彭取笑武陵人
