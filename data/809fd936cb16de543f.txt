夜夢歸長安.見我故親友.損之在我左.順之在我右.
雲是二月天.春風出攜手.同過靖安裏.下馬尋元九.
元九正獨坐.見我笑開口.還指西院花.仍開北亭酒.
如言各有故.似惜歡難久.神合俄頃間.神離欠伸後.
覺來疑在側.求索無所有.殘燈影閃牆.斜月光穿牖.
天明西北望.萬里君知否.老去無見期.踟躕搔白首.
