叔元不冠椎兩髽.縈青綰綠如堆鴉
䰐鬖遠望毛髮古.日日惟聞餐暮霞
吾家公遠更清絕.带眼不穿衣不結
好風吹袂任飄颻.夜夜惟聞弄明月
餐霞弄月固不惡.不道農田布龜灼
令君盛服道民苦.偃然袒裼猶不怍
敬持此意款浮丘.浮丘乃與令同憂
急呼風馬駕雲車.二仙方覺裸裎羞
旋加冠巾更束带.一見浮丘望塵拜
便將凶歲變豐年.談笑之間作霶霈
油雲雖出南北峰.開端實自浮丘翁
浮丘詩家老仙伯.故知憂國願年豐
邦人一飽誰所賜.父應詔子兄詔弟
若還此雨後五日.將見索汝枯魚肆
