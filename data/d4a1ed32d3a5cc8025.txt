濫觴學滄溟.弗至吾弗已
九仞規成功.弗成吾弗止
方其未至時.傍睨豈知此
及其既成後.豈暇顧傍睨
或云山既高.我則揆諸理
或云海未深.我則反諸己
所立固先定.所詣孰能尼
刻瓜大如斗.淺諾復輕唯
甚者反自畫.不則中道弛
傲然曰山海.不了可齋耻
可齋何人斯.故家振番水
束髮讀父書.介特固若是
幼蒙玉堂印.壯授盤洲記
至於自肯時.不見兩君子
黄河可爲带.太山可如礪
悠然君子心.無同亦無異
