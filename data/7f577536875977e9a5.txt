楚國茱萸月.吳吟梨栗船.遠遊無定所.高臥是何年.
浪卷紛紛葉.檣沖澹澹煙.去心還自喜.廬岳倚青天.
蘆葦深花裏.漁歌一曲長.人心雖憶越.帆態似浮湘.
石獺銜魚白.汀茅浸浪黃.等閒千萬里.道在亦無妨.
島上離家化.茅茨竹戶開.黃桑雙鵲喜.白日有誰來.
擔浪澆秋芋.緣灘取淨苔.回頭深自愧.舊業本蒿萊.
匡阜層層翠.修江疊疊波.從來未曾到.此去複如何.
水廟寒鴉集.沙村夕照多.誰如垂釣者.孤坐鬢皤皤.
晚泊蒼茫浦.風微浪亦粗.估喧如亥合.檣密似林枯.
地峻湖無x.潮寒蚌有珠.東西無定所.何用問前途.
島香思賈島.江碧憶清江.囊橐誰相似.饞慵世少雙.
鼉驚入窟月.燒到系船樁.謾有歸鄉夢.前頭是楚邦.
南北雖無適.東西亦似萍.霞根生石片.象跡壞沙汀.
莽莽蒹葭赤.微微蜃蛤腥.因思範蠡輩.未免亦飄零.
曉色千檣去.長江八月時.雨淙山骨出.槔擉岸形卑.
野水畬田黑.荒汀獨鳥癡.如今是清世.誰道出山遲.
