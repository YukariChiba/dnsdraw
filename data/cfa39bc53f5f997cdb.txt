挾策自羽齡.周覽南華書
茫然訪道志.欲駕將焉如
朅來南華道.始識其故墟
塵跡寄委蛻.萬事同蘧廬
想其爲吏時.傲世樂有餘
天地等毫末.軒冕同錙銖
三公禮蓽戶.萬乘尊褐夫
去古邈已遠.澆風日淪胥
得喪嚇腐鼠.怒悅紛衆狙
材否笑鶩雁.斷續傷鶴鳬
釣臺已湮沒.漆城稱荒蕪
恨不見斯人.逍遙與之俱
還淳以反樸.撫俗歸黄虞
神交付恍惚.日暮猶躊躇
