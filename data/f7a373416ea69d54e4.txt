林巒迫摇落.卉木見槎梗
物當各歸根.人盍思退省
我今幸投閒.日力競俄頃
闔戶思寡過.出戶忘造請
第知龜藏六.大似蛙坎井
佳客車枉門.好語裘挈領
遽發醯雞覆.如脫孤㹠穽
見道乏新硎.導窾昧微綮
元方擅能事.轉庵互規警
倡酬傳五字.翫味消百眚
盤餐共麤糲.軒窗臨閴靜
恨方厲霜風.惜不行蔗境
何當歷崟岑.相與忘畛町
江山開偉觀.華蓋登絕頂
