志適不期貴.道存豈偷生
久忘上封事.復笑昇天行
竄逐宦湘浦.搖心劇懸旌
始驚陷世議.終欲逃天刑
歲月殺憂慄.慵疎寡將迎
追遊疑所愛.且復舒吾情
石角恣幽步.長烏遂遐征
磴廻茂樹斷.景晏寒川明
曠望少行人.時聞田鸛鳴
風篁冒水遠.霜稻侵山平
稍與人事閒.益知身世輕
爲農信可樂.居寵真虛榮
喬木餘故國.願言果丹誠
四支反田畝.釋至東臯耕
