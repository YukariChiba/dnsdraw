君不見湯家阿泉驪山陰.出入宮掖承恩深
只流妃子脂粉氣.不暖少陵如鐵衾
又不見湯家阿池紫塞上.沉香霧擁將軍帳
天寒十指墮弓刀.底用空言如挾纊
何如韓時老湯婆.冬則飲湯惟腹皤
形模混沌婦女笑.閉塞其兌藏天和
老生門前十日雪.兩脚凍皴眠不得
斷無蠻素構心兵.頼有婆兮相暖熱
夫人竹氏青玲瓏.炎炎幾時奈秋風
婆耻居下常熱中.毋棄憔悴以御冬
得黄太史五字詩.厥孫傳之尤滑稽
霜風蕭蕭歲年晚.吾喜湯婆有完傳
