君不見羅敷採桑城南路.不肯輕爲使君婦
又不見銀釵垂頸負薪歸.四十未嫁夔州女
雙丫何自老山中.當年豈羨西鄰富
花前啼鳥春不知.水裏姮娥夜相顧
寧爲山頭望夫石.儻有飛鴻傳尺素
莫學巫山十二峯.爲雲爲雨朝還暮
老奴玉鏡誰自料.阿嬌金屋知何所
明珠節婦浪悲吟.羅襪洛神空有賦.蛾眉入宮須見妬
