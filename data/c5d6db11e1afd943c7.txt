此邑有頂山.下潛子母虯
其子去爲雨.以救鄉人憂
前擘窮峯開.化出百丈湫
後因號破山.致祠獻庶羞
歲來省其母.風雹六月秋
煙雲騰蹋去.不復經月留
邑民賴其靈.雖旱歲有收
因成兩佛宇.幽邃號勝遊
磵泉走鸞車.松桂擁石樓
夜堂人噤滲.陰壁風颼飀
近年返暴雨.頗亦傷田疇
老農務祈禱.梵唄日不休
常爲釋徒利.乃作生民讎
嗚呼二虯者.其說何悠悠
