彭蠡古來險.湯湯貫侯衛
源長雲共浮.望極天無際
傳聞五月交.茲時一陰至
颶風生海隅.餘力千里曀
萬竅爭怒號.驚濤得狂勢
涌恐楚山拔.聲疑夏鼎沸
妖蜃吐濃烟.層臺誇壯麗
奔雷鳴大車.連鼓聲粗厲
豈誠陰陽爭.長憂天地閉
孤舟一葉輕.飄如斿在綴
所以泝沿人.未嘗貪既濟
逆猶上坂丸.順比飛鴻翅
直待浮雲收.乾坤廓然霽
湖光百里平.波色連天翠
然後榜蘭橈.以避蛟龍害
進退甘遲留.克保無祇悔
我願修身者.體此操舟態
動靜惟時幾.畏慎存纖芥
跬足雖平易.盡心防曖昧
長如履險時.終身不危殆
