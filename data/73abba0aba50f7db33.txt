具茨四壁無斗儲.載行書多常滿廬
胸中嵬壘幾石渠.三篋補亡無復餘
起居誰不解何如.校書著作虚詔除
元元本本窮古初.雌黄付與金銀車
朅來窮山歲三徂.催科政拙民力蘇
黄童佩犢耕菑畬.戴白未見空欷歔
焚香晏坐臨綺疏.三年不識園中蔬
邇來結屋聊卷舒.手抄平生未見書
曼倩兩目如懸珠.四十四萬何多歟
較公所得無錙銖.門生校讎誰與居
我欲從公路鬱迃.著鞭何時跨蹇驢
不求奴飯馬青芻.得公奇字歸自娛
