霜風連日惡.霜月連夜苦
青燈寒無光.翳翳昏復吐
念我手足愛.相望若秦楚
兩兄寄陽羨.耕稼事農圃
簞瓢有餘樂.菽水未爲窶
兩兄客潁川.耿耿懷去魯
近聞營菟裘.稍亦葺環堵
有弟雖咫尺.相逢猶齟齬
黄灣隔小海.孤嶺度大庾
今年厄陳蔡.夫子嗟兕虎
惟我二兄弟.頗亦嘗險阻
憶昔居大梁.共結慈明侶
晨窗惟六人.夜榻到三鼓
豈知聚散事.翻手如雲雨
我今處海南.日與漁樵伍
黄茅蔽澗谷.白霧昏庭宇
風高翔鴟梟.月黑號鼯鼠
舟居雜蠻蜑.卉服半夷虜
下牀但藥餌.遣瘴煩樽俎
何須鳶墮時.方念平聯繫語
