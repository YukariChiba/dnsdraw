西都庸庸生禍胎.東都切切繩公台
平生故人苦畏辱.坐定白雲那肯來
沉幾深略滿帝腹.且憩先生一雙足
使知天上麒麟兒.不似犬羊甘豢畜
渭濱老叟不自持.爲人人以鷹名之
豈識桐江一竿竹.依舊秋風魚正肥
古來賢者亦避世.往往適逢天地閉
得如建武亦不惡.又值首陽難降志
山木陰陰江面寒.此天別在壺中寬
幾曾流出桃花去.寶氣自駭人間觀
當時不願世知己.稱到于今却如此
塞馬得失天好還.千駟齊侯不窮理
