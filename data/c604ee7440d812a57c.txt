致閑在一郡.民安已三年
每懷貞士心.孫許猶差肩
採異百代後.得之古人前
捫險路坱圠.臨深聞潺湲
上有千歲樹.下飛百丈泉
清谷長雷雨.丹青凝霜煙
遙將大壑近.闇與方壺連
白石顏色寒.老藤花葉鮮
軒皇自茲去.喬木空依然
碧山東極海.明月高昇天
平野生竹柏.雖遠地不偏
永願酬國恩.自將布金田
穆穆早朝人.英英丹陛賢
誰思滄洲意.方欲涉臣川
