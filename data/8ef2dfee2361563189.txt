六蜚駐蹕臨東吳.益州遠在西南隅
君王右顧入念慮.選用名德分麟符
文章政事俱第一.袖手未肯持鈞樞
清獻之清過於水.忠定之信孚豚魚
二賢寂寂未有繼.蜀人惟恐公來遲
泝江萬里飛鷁首.祝公善保千金軀
髮須未見一絲白.歸來便可居丞疑
清時緩带鎮方面.問民疾苦勤褰帷
頗聞今蜀與昔異.昔日民肥今已臞
願言細意護根本.要令可與同安危
更須推轂拔人物.勿念折箠笞羌夷
想見明年初下車.錦官城裏花正都
四郊按堵但耕鑿.春風蕩漾隨旄麾
遨頭一笑父老賀.九重不用憂坤維
