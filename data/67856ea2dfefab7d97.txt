驕陽煽餘威.熱惱若昏醉
邀凉卧虛櫺.頓覺景象異
乾坤若黟漆.相對不相視
雷車與電鏡.雲族撐贔屭
如發馬陵伏.萬弩一時至
如河决宣房.澎湃石崩墜
又如入蔡州.鵝鶩雜兵騎
轟騰立四海.熛怒翻九地
兒啼抱頭竄.婢噤移足躓
鳥獸相號呼.雞犬競趨避
隠床夜九遷.穿瓦雨如釃
屋老欲摧壓.危慄心惴惴
敬此天動威.起坐不敢寐
哀哉昔吾親.多病易驚悸
每於風雨交.擁護不少置
九京聞不聞.生死同一致
不能抱冢泣.不孝天所棄
漫游遠墳墓.榮親願難遂
作誓守松楸.或可酬此志
白雲起瀧岡.西望揮血淚
