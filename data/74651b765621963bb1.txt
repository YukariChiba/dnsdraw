彈劍思經綸.悲歌負陽春
逢時不自結明主.空文亦是尋常人
君不見太公辭渭水.謝安起東山
日月再開天地正.龍虎感會風雲閑
又不見屈原澤畔吟離騷.漁翁大笑弗餔糟
可行則行止則止.胡爲憔悴言空勞
夫君之名振朝野.道行諫聽逢時者
南州豈足舒君才.天門夜詔星車迴
紫皇之真人.造化無嫌猜
往將和氣輔舒慘.不令地下萬物同寒灰
功成收身綵雲裏.坐酌千觴浮玉蕊
麻姑王母相經過.醉來共泛瑤池水
樂亦不可盡.名亦不可窮
願學李賀逢韓公.他日不羞蛇作龍
