飛雨灑簷角.車騎散巖隈
臨池張翠幕.衆賢會高臺
坐中蟾宮客.再占北斗魁
復有南巷阮.少年負英才
兩公俱博雅.胸臆天所開
明春試殿陛.筆力翻風雷
臚傳姓名出.聲聞落九垓
今宵且盡醉.須覆掌中杯
朝來得好語.仍聞小人災
請觀盧溪老.談笑消姦回
見敵未嘗動.坐令敵傾摧
庸兒不量力.自倒非人推
舉此卜二友.否極終泰來
