高秋枕席凉.晝寢還清曠
不嘲君腹便.獨夢予爾訪
豈忘相規言.仍記羣小謗
始知端正心.寐語尚不誑
惝怳何讒人.告子亦孟浪
吾聞有尸蟲.伺惡多相尚
耽睡受其惑.子心恐成恙
勉子守庾曹.勿使茲物王
魂交昧聰明.寤後成清唱
誦玩自省循.徒爾增怊悵
不能檢細微.遂使言屢貺
雖然甚頑鄙.內顧無過當
仲尼稱天厭.季路猶行行
何當謝勤誠.爲子傾嘉釀
