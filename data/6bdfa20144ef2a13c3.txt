不受陽和一點恩.不嫌青女到孤根
年年歲歲花相似.誰爲陶潛買酒樽
粲粲秋香雨露葩.天教晚發賽諸花
輕烟細雨重陽節.且盡芳樽戀物華
漸覺西風換物華.秋叢遶舍似陶家
世人若覓長生藥.百草枯時始見花
代謝相因寒事催.繞籬疏菊又花開
霜晴日淡虛庭裏.多少清香透入來
不是餐英泥楚騷.重陽菊蘂泛香醪
尋常不醉此時醉.陶令拋官意獨高
