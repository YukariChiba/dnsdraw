杳杳諸天路.蒼蒼大滌山.景輿留不得.毛節去應閑.
相府舊知己.教門新啟關.太平匡濟術.流落在人間.
先生訣行日.曾奉數行書.意密尋難會.情深恨有餘.
石橋春暖後.句漏藥成初.珍重雲兼鶴.從來不定居.
常時憶討論.歷歷事猶存.酒向餘杭盡.雲從大滌昏.
往來無道侶.歸去有台恩.自此玄言絕.長應閉洞門.
