晉人誇新亭.假日輒高會
中間伯仁輩.未免楚囚對
江山猶古昔.人物已曖昧
東郊今保釐.翠華記行在
佳麗壓淮楚.追遊盛冠蓋
茲樓貫城雉.于邁無小大
令威雖不歸.靈光故無礙
烟雲互明滅.川郭相映带
當年烏衣游.此日思一槩
從容值休沐.登臨多慷慨
幽懷忽軒豁.細故絕芥蒂
已尋詩社盟.更許食期戒
佳賓滿座上.好語來天外
舟移白鷺遠.目送飛鳥快
方種淵明秫.粗免監河貸
一醉儻可期.與君時倒載
