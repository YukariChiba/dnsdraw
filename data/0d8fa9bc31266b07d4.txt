參軍坐廳事.據案嚼齒牙
引囚到庭下.囚口爭喧嘩
參軍氣益振.聲厲語更忉
自古官中財.一一民膏血
爲吏掌管鑰.反竊以自私
人不汝誰何.如摘頷下髭
事老惡自彰.証佐日月明
推窮見毛脉.那可口舌爭
有囚奮然出.請與參軍辨
參軍心如眼.有睫不自見
參軍在場屋.薄薄有聲稱
只今作參軍.幾時得騫騰
無功食國禄.去竊能幾何
上官乃容隱.曾不加譴訶
囚今信有罪.參軍宜揣分
等是爲貧計.何苦獨相困
參軍噤無語.反顧吏卒嗟
包裹琴與書.明日吾歸休
