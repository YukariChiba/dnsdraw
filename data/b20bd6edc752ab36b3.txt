名齊火浣溢山椒.誰把驚虹挂一條
天外倚來秋水刃.海心飛上白龍綃
民田鑿斷雲根引.僧圃穿通竹影澆
噴石似煙輕漠漠.濺崖如雨冷瀟瀟
水中蠶緒纏蒼壁.日裏虹精挂絳霄
寒漱綠陰仙桂老.碎流紅豔野桃夭
千尋練寫長年在.六出花開夏日消
急恐劃分青嶂骨.久應䙀裂翠微腰
濯纓便可譏漁父.洗耳還宜傲帝堯
林際猨猱偏得飯.岸邊烏鵲擬爲橋
赤城未到詩先寄.廬阜曾遊夢已遙
數夜積霖聲更遠.郡樓欹枕聽良宵
