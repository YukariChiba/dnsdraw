此去中秋纔七日.明月堂前秋可即
山深水遠斷人蹤.僧云居此探消息
老松夭矯雙鳳翔.翠色依月新凝光
神仙所居無乃是.我來訪古摩蘚蒼
夜長月正當窗白.風入松梢聲劃劃
娥江元自通濤江.脫似江潮撼僧牀
君不見東坡先生豪一世.寄語重門休便閉
胸中吐出黄初詩.詩勢如潮夐無比
又不見后山居士真仙人.每遇奇觀精神生
悠悠江水流不盡.晚日浮沈潮勢平
披衣起坐寂無語.松影參差復如故
風聲四散不暫停.遥見江流趁東去
