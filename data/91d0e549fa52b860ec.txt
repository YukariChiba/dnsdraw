春光春光.勸汝一杯酒
我能爲春作高歌.未解春能聽歌否
春歸有底急.落盡桃花紅
園蹊漠漠野陰靜.兔葵燕麥空摇風
風光幾何時.背我忽如客
殘絲欲斷感春心.語燕勞勞上簾額
我有惜芳意.一春憐物華
春來雪裏索梅笑.春去悵望飛楊花
春歸知復來.奈此斷年別
摇楊三月暮天愁.鶗鴂一聲芳草歇
歌竟我亦醉.一掉觥船空
明年待春花樹下.放歌擎酒相迎逢
