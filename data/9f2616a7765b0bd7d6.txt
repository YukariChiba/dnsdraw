虎頭將軍眼如電.領兵夜渡龍舟堰
良人腰懸大羽箭.廣西略地崖西戰
三年消息無鴻便.咫尺憑誰寄春怨
日長花柳暗庭院.斜倚妝樓倦針線
心懷良人幾時見.忽覩二郎來我面
植兮再吸傾六礶.格也一彈落雙燕
何不將我張郎西.協義維舟同虎闈
無術平寇報明主.恨身不是奇男子
倘妾當年未嫁夫.願學明妃和西虜
元人未知肯我許.我能管瑟又能舞
二弟慨然舍我去.日覩江頭淚如雨
幾回聞雞幾欲死.未審良人能再覩
