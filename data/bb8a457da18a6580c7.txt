飽聞茲山産奇石.東南寶之如尺璧
誰知狼藉亂如麻.往往嵌空類鑱刻
長安東風萬歲山.搜抉珍怪窮人間
汴流一舸載數輩.徑上艮嶽增孱顔
當時巧匠斲山骨.寘之河干高突兀
干戈動地胡塵飛.坐使奇材成棄物
君不見黄金橫带號神運.不數臺城拜三品
只今零落荒草中.萬古淒涼有遺恨
木人漂漂不如土.坐閲興亡知幾許
行人沉嘆馬不前.石雖不言恐能語
