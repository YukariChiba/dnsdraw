梅有幽人骨.蘭如處子姿
二者豈不貴.清矣仁未知
美哉水芙蓉.百花誰庶幾
可愛非可狎.不癯亦不肥
充然德之容.瑩矣仙之肌
芬芳不容挹.既遠而有遺
洛陽妖艷品.紅紫薄易萎
東籬敗壞相.著枝黏如𥻿
此花雖已落.泛泛看紅衣
有房如栗玉.尚以金絲圍
吟翫苦不足.賦予何其奇
因思愛蓮說.稽首百世師
非汝溪不愛.非溪不汝宜
何人斯取斯.有道者似之
