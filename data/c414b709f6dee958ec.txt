君不見景靈六殿圖功臣.進賢大羽東西陳
能令將相長在世.自古獨有曹將軍
嵩高李師掉頭笑.自言弄筆通前身
百年遺像誰復識.滿朝冠劍多偉人
據鞍一見心有得.臨窗相對疑通神
十年江海鬚半脫.歸來俯仰慚簪紳
一揮七尺倚牆立.客來顧我誠似君
金章紫綬本非有.綠蓑黄篛甘長貧
如何畫作白衣老.置之茅屋全吾真
