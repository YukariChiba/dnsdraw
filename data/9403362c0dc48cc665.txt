幕中墨客隨車後.架上牙籤遮坐右
唯留筆研乃自鐍.豈惜車茵容吏嘔
青霞老去雲海深.舊遊尚見翻濤手
寄聲秀句風入懷.坐念清標月當牖
天公厚我過穆生.何止饜韓仍飫柳
請同韶濩公勿疑.老馬由來識途久
近緣嗜酒識聖賢.已付長酣無可否
公當紫綬日垂腰.我已秃襟時見肘
慕公澄撓等清濁.歎我雕污終糞朽
詩從子建豈易親.句語懷英那肯偶
清風自已入公脾.我如惡木何勞吼
