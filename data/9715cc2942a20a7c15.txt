旄節擁憑熊.逶迤向鑿龍
順成時過蜡.閉塞令行冬
雪壟痕猶濕.梅林思已濃
傳呼空谷應.前導白雲逢
飛蓋多邀客.停車數問農
禹功雙壁斷.佛劫萬龕重
絕頂標孤剎.疏林透遠鐘
氣蒸泉郁郁.冰綻水溶溶
藥閣低臨渚.茅庵背倚峰
凍醪資野酌.寒筍佐晨饔
棋局多依石.茶爐坐蔭松
醉醒皆衆共.小大盡公從
顧以私恩累.難追勝賞蹤
原思初不病.叔夜亦非慵
稽古慚經笥.摛華怯筆鋒
會須參後乘.異日待從容
