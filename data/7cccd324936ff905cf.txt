少年困裋褐.妄意取圭組
徒爲出岫雲.不作潤物雨
三年葭葦叢.鳬舄墮江滸
憂患鬢先凋.驚呼髀空撫
過期釋重負.揆日趨在所
投簪誠未能.束擔亦良苦
漢庭士冀北.不可一二數
顧我最平凡.辱君誤推許
皇明照百工.天高日亭午
海嶽雖兼受.涓埃諒無補
汲汲爲身謀.人生幾寒暑
軒冕既儻來.金璧又難貯
試看轅下駒.何如黄鵠舉
莫待婚嫁了.徑爲松菊主
大隠在城市.高人戀衡宇
相期數過從.脩綆同汲古
