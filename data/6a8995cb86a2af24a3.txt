風雪横街不能出.閉戸垂帷養衰疾
黄昏臥聽打窗聲.聊挽清寒入詩律
公孫布被久有味.子敬青氊暖無匹
石鼎閑烹似爪茶.霜皺旋破如拳栗
蹲鴟足火微點鹽.罌粟熬湯旋添蜜
龍蛇𧥄𧥄寒筍束.子母累累丹柿實
玉狸試說涎已墮.石芥纔嘗酒如失
天公付汝亦已厚.飽食長謠抱雙膝
丈夫豈爲口腹計.壯志常恐無時畢
伐胡疏奏端許前.腰領敢辭膏斧鑕
