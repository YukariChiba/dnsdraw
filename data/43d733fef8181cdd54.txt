昔我先君子.受爵每惧盈
國恩恨未報.遺訓昭誓盟
兩兄既即世.與子相須生
學問若過時.書劍兩無成
年各過五十.以恩厠簪纓
出雖稍遲滯.亦忝半刺榮
幸有舊田廬.勤儉可無營
宦遊要及物.閑居亦舒情
乖隔踰一年.便風勞寄聲
願言速加鞭.晨興課歸程
有親頭已白.中夜夢紆縈
日日遲爾至.一尊歡笑并
五馬固足戀.二毛還可驚
幸有故園竹.霜葩娛弟兄
豈務耳目玩.庶令心體平
一瓢晏共飲.詩書託餘齡
