二室峰前水.三川府右亭.亂流深竹徑.分繞小花汀.
池角通泉脈.堂心豁地形.坐中寒瑟瑟.床下細泠泠.
雨夜思巫峽.秋朝想洞庭.千年孤鏡碧.一片遠天青.
魚戲搖紅尾.鷗閑退白翎.荷傾瀉珠露.沙亂動金星.
藤架如紗帳.苔牆似錦屏.龍門人少到.仙棹自多停.
游憶高僧伴.吟招野客聽.餘波不能惜.便欲養浮萍.
