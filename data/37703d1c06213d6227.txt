秋堂風露聲唔咿.青燈一點昏兩眵
蟫魚蠹紙老白日.未識心宇包黄羲
麟膠飲盡霜兔泣.儷花鬭葉紛奇姿
少年輕裘舌秦衍.睥睨六印京塵緇
平生眼底厭糠秕.自對春風樂沂水
搜奇抉怪問子雲.載酒歸來成獨醉
金刀喜有南鄰翁.曾吹藜焰丹霞峰
白雲滿榻呼不起.斜日倚仗酣秋空
紫皇一夕下綸旨.細祓丹鉛勘文字
會將一語贊陽秋.高入九天卑九地
聖明勛業琬琰儲.不獨焜燿冰銜書
兩朝蒐輯摩日月.往往呼喝羞庭衢
廬陵健筆人莫贖.南豐瓣香竟誰續
西江浩浩流古今.莫遣白頭愧青竹
