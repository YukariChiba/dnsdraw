往作蘭溪游.步屧出林麓
溪頭小雨竟.溪水澹文縠
嬋嫣幾叢秀.臨流自結束
曲折訪叢底.初不露芬馥
歸休行結佩.薄采未盈匊
時遵微徑間.幽然感清淑
年來蠶自縛.投迹先擬足
不意淟涊中.見此二孤竹
威威耐寒苦.繹繹輩杞菊
似是溪頭裔.相逢慰煩促
一日不見之.鄙吝生眉目
故將應書手.抱甕助長毓
孤根著土深.稍稍樹支族
看渠吐胸中.一洗桃李俗
