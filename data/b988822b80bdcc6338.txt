詩如病疥歇復發.最忌春花與秋月
袖中縮手苦禁之.技癢不堪時一掣
彫肝琢腎神何苦.故令眼亂心愁絕
我生酒外百無能.病不持盃被磨折
暗香浮動正黄昏.獨坐悲歌唾壺缺
粗官豈合賦梅花.冷撰不慚中允熱
更煩屬和騁妍詞.句怯雖殊才調別
見輪學斲三十年.十指淋漓漫流血
忽逢匠扁過吾前.心悟微言口難說
冥搜角逐遂經旬.不覺紛紛墮香雪
尚堪火急醉其旁.卜夜直須令曉徹
