後生仰前輩.今世思古人
豈重歲月久.所懷風俗淳
昔我家閩中.龜山實其鄰
出門尚羣盜.欲往志不伸
相從朋舊間.得語盡可珍
俯仰今幾何.遺編半埃塵
白頭入幕府.始與夫子親
夫子龜山裔.麕䴥見祥麟
晚同柱後史.無心問平津
典刑在眉睫.溫然異羣倫
向來簿領中.挾書聽諄諄
豈不開我塞.異聞此其真
亦或舉樽酒.笑談忘賤貧
同僚各分散.世事日以新
遥憐鄭公鄉.俎豆猶莘莘
彈冠定不苟.家庭有書紳
道學固未泯.吾謀復誰陳
尚想金馬門.西湖醉餘春
