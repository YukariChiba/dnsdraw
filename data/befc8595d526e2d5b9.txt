憶昔雨洗冬甲子.春來飛雪徧千里
老農雪讖古相傳.一番春雪一番水
今年麥熟雲成堆.并刀收斂疑寇來
自從入梅不見雨.田間熱氣飛黄埃
清臺奏下郵傳急.月蝕九分日蝕七
昨宵搥鼓閙如雷.素娥憑怒面漆黑
太陽室家怒相囓.東西不肯還宮闕
天公不肯目偏盲.又傳日蝕林鍾月
一箋夜拜東皇公.休作怪變驚兒童
願分陰陽作平等.五日一雨十日風
