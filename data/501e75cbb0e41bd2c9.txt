覆露雍熙運.澄清教化源.賡歌凝庶績.羽舞被深恩.
纂業光文祖.貽謀屬孝孫.恭聞留末命.猶是愛元元.
梯航來萬國.玉帛慶三朝.湛露恩方浹.熏風曲正調.
晏車悲鹵簿.廣樂遏簫韶.最愴號弓處.龍髯上紫霄.
常時柏梁宴.今日谷林歸.玉斝恩波遍.靈轀煙雨霏.
喬山森羽騎.渭水擁旌旗.仙馭何由見.耘田鳥自飛.
