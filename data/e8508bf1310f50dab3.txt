歲豐農猶饑.歲惡何可說
哀哉半菽氓.罪歲同一舌
年時旱塵漲.臈盡不見雪
青皇忽雨我.萬頃麥苗活
令尹民父母.溝壑思手挈
祈年祓齋居.有酒不忍設
那知桃李徑.狼籍香泥滑
芳意一如此.坐恐及鶗鴂
郊原佇開晴.出勞南畝饁
秋成已在眼.一醉宇宙豁
更呼湔裙人.勸此側帽客
和公斜川詩.磨石鑱歲月
