紫騮馬.出西方
徑萬國.來咸陽
儲精房.鍾馴良
口如米火頭如王.尾輕鬣短龍脊剛
蹄圓腕蹙森開張.齊平六齒排截肪
目如明星威煌煌.驕嘶噴薄思騰驤
廕以華屋薦露牀.金羈玉勒紅錦障.鈎膺絡腦垂璫琅
漢家驃騎新開府.天子輟賜威遐荒
將軍橫槊被金甲.矍鑠超忽踰鷹揚
雄鳴矯首厲奔蹙.胡兒百萬紛披攘
登封居胥轉瀚海.軍聲陸讋摧天狼
歸來明堂見天子.圖形麟閣宣龍光
