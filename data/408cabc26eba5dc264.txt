結髪事師友.投身翰墨場
技成忽棄去.短衣親戎行
平生萬卷書.豈無活國方
不如口擊賊.對面用所長
顔侯將家種.勇過王鐵槍
蝥弧每先登.裂袂裹箭創
得君如敵國.乳臭未易當
中原干戈滿.貔虎政陸梁
誰専發縱策.坐待錐脱囊
事平各分功.千級歉莫償
位卑君勿言.儒雅故自將
會從傔籍中.微見奏凱章
