堂上岐陽碑.吾兄所與我
吾兄自善書.所取無不可
歐陽弱而立.商隠瘦且橢
小篆妙詰曲.波字美婀娜
譚藩居顔前.何類學顔頗
魏華自磨淬.峻秀不包裹
九成刻賢俊.磊落雜幺麽
英公與褒鄂.戈戟聞自荷
何年學操筆.終歲惟箭笴
書成亦可愛.藝業嗟獨夥
余雖謬學文.書字每慵墮
車前駕騏驥.車後繫羸跛
逾年學舉足.漸亦行駊騀
古人有遺迹.䈕短不及鏁
願從兄發之.洗硯處兄左
