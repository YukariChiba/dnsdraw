清湖嵇玉山.縹緲飛雙屐
泠風隨處流.三伏無赫赫
未成玄圃遊.聊醉端州宅
憶昨陪初筵.杯摇劍峰脊
杉篁漏疏櫺.雲氣縈長帟
主人意彌厚.不吝園蔬摘
我亦洞幽懷.涸此一泓碧
至歡召融融.叢慮消剌剌
聽君誦九流.浩若崑崙擘
摩天俊鳶飛.響澗驚魚擲
分携今幾時.浮埃翳瑶席
有如爛柯翁.萬古逢一奕
醉鄉梯磴坐.坐覺乾坤窄
茲行不果從.兀兀恨滋劇
未應柳源近.終作桃源隔
留詩友石臺.光動嶙峋石
正令謫仙來.著語無以易
强吟意悠哉.追風了無迹
