相府征墨妙.揮毫天地窮.始知丹青筆.能奪造化功.
瀟湘在簾間.廬壑橫座中.忽疑鳳凰池.暗與江海通.
粉白湖上雲.黛青天際峰.晝日恒見月.孤帆如有風.
岩花不飛落.澗草無春冬.擔錫香爐緇.釣魚滄浪翁.
如何平津意.尚想塵外蹤.富貴心獨輕.山林興彌濃.
喧幽趣頗異.出處事不同.請君為蒼生.未可追赤松.
