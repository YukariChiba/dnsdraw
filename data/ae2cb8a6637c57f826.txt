走馬白下門.投鞭謝公墩
昔人不可見.故物尚或存
問樵樵不知.問牧牧不言
摩挲蒼苔石.點檢屐齒痕
想此絓長檣.想此倚短轅
想此玩雲月.狼籍盤與樽
井逕亦已沒.漫然禾黍村
摧藏羊曇骨.放浪李白魂
亦已同山丘.緬懷蒔蘭蓀
小草戲陳迹.甘棠咏遺恩
萬事付鬼籙.恥榮何足論
天機自開闔.人理孰畔援
公色無懼喜.儻知禍福根
涕淚對桓伊.暮年無乃昏
