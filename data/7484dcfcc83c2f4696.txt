敦崇妙本膺丕貺.濬發鴻源示永年
吉語密傳當乙夜.粹儀祗覿擁祥煙
皇心翼翼精齋至.祖德綿綿道誨宣
誕集純禧彰錫羨.交修茂典表欽先
爰稽大壯新瓊宇.仰法殊庭設綺筵
山積瓌材咸備矣.神扶華棟見巍然
元龜獻兆良辰協.哲匠施勤庶藝全
四柱如翬循寶勢.觚稜削玉燦珠躔
黼帷夙設宸居麗.翠葆躬臨聖志虔
昭答明靈陳盛會.睿詞敷暢煥雲牋
