洪崖先生住何許.支離擁腫之爲伍
蕭然行李偶出市.束書瓢劍略可數
自謂生在三皇前.野鹿標枝何太古
當時但以結繩治.書中正復作何語
輿馬絡頭亦復來.雪精胡爲馽紲具
只呼張老無不可.面謾三郎直戲侮
承平無事相娛嬉.力追遐風來湛露
一朝恍惚思草昧.此意似已厭繁膴
千村萬落荆杞生.宛是洪荒一風土
袖中紙馿不吃草.拍手還向洪崖去
