黃昏慘慘天微雪.修行坊西鼓聲絕
張生馬瘦衣且單.夜扣柴門與我別
媿君冒寒來別我.爲君酤酒張燈火
酒酣火煖與君言.何事入關又出關
荅云前年偶下山.四十餘月客長安
長安古來名利地.空手無金行路難
朝遊九城陌.肥馬輕車欺殺客
暮宿五侯門.殘茶冷酒愁殺人
春明門.門前便是嵩山路
幸有雲泉容此身.明日辭君且歸去
