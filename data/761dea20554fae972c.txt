武王既伐紂.乃不立微子
雖有去惡仁.終失存商義
夷齊不肯臣.甘作首陽死
下視莽操輩.欺孤奪幼稚
汗面亦戴天.特猴而冠耳
桓公弄兵權.劉裕竊神器
先生於此時.抽身良有以
袖手歸去來.詩眼飽山翠
追還聖之清.太虚絕塵滓
長恨千載心.斷絃掩流水
崔子果何人.賞音乃知此
與君讀此碑.相見一笑喜
