昔在少年時.辛勤事諸父
諸父爲桃州.物宜皆可數
事君勤職貢.采茗先穀雨
劭農井田桑.科薅重鋤斧
城西大靈祠.措意初似禹
將通吳境河.身自同豕伍
期婦來餉時.壇上必鳴鼓
一爲烏所誤.愧恨去不覩
至今存遺堤.五丈立堅土
正如開轘轅.黄熊慙啟姥
功利欲及民.血食宜簋簠
祠後有高山.山頭多棟宇
此實諸父爲.禾麻可就俯
歲登有樂事.或亦作歌舞
賦詩當清明.解禊思洛浦
其言在黑石.往往被樂府
于今三十年.追想漸成古
公將乘朱輪.去問民疾苦
治術自有具.薄言無所補
缺將陳迹書.又且劇莽鹵
