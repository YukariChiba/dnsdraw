夜夢乘輕舟.掛席浮天池
天池亦何有.濤瀾靡津涯
中有三神山.樓觀何巍巍
晶熒白玉闕.彩錯黄金旗
紫皇遣天風.下吹仙人衣
仙人不知名.人言是安期
我欲就與語.弱水隔渺瀰
鼓枻方少前.風動輒去之
仙人不得見.遙睇忍言歸
願言哀劬勞.舉手援塵姿
探囊得靈丹.往往分刀圭
使我生羽翼.桑榆增暮輝
