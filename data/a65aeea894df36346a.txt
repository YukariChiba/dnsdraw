近時文章衰.淺陋亦可憐
走趨王公門.書記爭翩翩
開讀令人慙.語吃意莫宣
今晨忽驚喜.贈我手一編
筆端吐虹霓.直上欲干天
樊南甲乙中.乃有猗那篇
如聽正始音.復回元祐年
借問安能爾.氣剛得其全
用爲良有司.吾實無間然
要知取士公.考閲外已傳
何由置漢朝.直柄遂當權
伏閣日論事.不減陽城賢
