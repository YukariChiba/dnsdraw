二君嗜學者.不啻食飲貪
所得纔半語.已實猶雙南
推予當獨步.幸勿辭再三
可因憤悱發.莫爲頑鄙談
大雅固自到.建安殊未甘
哀哉彼屈宋.徒爾死湘潭
險句孰敢抗.似入虎穴探
辛勤不盈襜.况又劇采藍
誹訶蝟毛起.度量牛鼎函
人情何多嫉.機巧久已諳
莫問冠冕貴.自將詩書躭
興來聊詠懷.字密如排蠶
曹劉爲我駕.顔鮑爲我驂
爰視二子才.並驅應亦堪
