三月三十日.春去人盡惜
我獨惜春多.欲留春不得
憶昨仕行都.亦屢逢春色
王事多鞅掌.常苦無暇隙
擔上看桃李.負春長歎息
每欲早歸田.恨不生羽翼
及至今得歸.亦復少歡適
平生無室廬.方且事工役
老妻病累年.年來覺轉劇
百事總關心.十日九不懌
把酒對東風.一春能幾夕
因念夢幻軀.處世不滿百
今日六十三.已是桑榆迫
縱使到七十.能得幾年客
幸春有舊好.一笑常莫逆
今既舍我歸.動是經年隔
聊復倒離樽.與春話胸臆
我方葺園亭.隨分足泉石
準擬共東君.著此幾兩屐
丁寧春早回.莫使常相憶
今宵已拚醉.坐待東方白
明旦各分飛.斷腸芳草碧
