鬰鬰乎佳哉.古松茂而秀
封植難計年.龍鸞相錯糾
天風動清籟.洞庭喧雅奏
護之珠玉如.期以金石久
夫何從斧戕.山木豈自寇
衆咻謂宜然.一諤固所否
梯航方勤遠.斬刈或恐復
衆巔已成童.懷璧豈吾有
欲爲狂瀾障.無奈鑠金口
幾世培梁棟.一朝等薪槱
壤樹其可芟.不覺眥飛溜
惟思植萬本.易新以補舊
初如牛羊散.漸見蛟虬走
庶保墓域安.盤錯至不朽
