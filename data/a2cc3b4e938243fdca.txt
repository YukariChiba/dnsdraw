飛雪鱠長鯨.浮蛆醱新酒
故人不我過.絕壁頻回首
北岡無斷絕.參錯紛燕豆
觸目事斬新.愴懷治平舊
龍飛第一牓.四百如蘭友
勁氣沮金石.高文爛星斗
我衰也久矣.彫落幾無有
未去真厚顔.欲歸猶掣肘
盤根發餘刃.想見敏捷手
江河被郛郭.雲霧生戶牖
顧瞻良集易.歎息幽期後
興到詩輒成.吾窮久箝口
