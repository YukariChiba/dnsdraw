逢旦光華盛.登賢命數優
郎星太微後.史局道山頭
違咫堯心屋.疏藩禹貢州
使旟飛隼出.臺劄偃波留
舊賜薰蘭被.新裝彍弩騶
陝分歌召伯.屠餞寵韓侯
澤國龍爲節.桑郊鹿並輈
齋中無煨酒.鈴下識輕裘
鹵簿分賓帟.江山入宴樓
蜀波餘柹盡.楚野惡氛收
後乘追文學.先春召督郵
暫稽華黼賜.聊聽昔襦謳
父子雲屏隔.鹽梅寶鉉求
歸來循吏政.終古冠緹油
