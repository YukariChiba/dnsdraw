我昔在田間.秋霖傷歲熟
常憂床床雨.夜下東屯屋
飯牛起晨耕.短蓑聊櫛沐
違濕因五遷.勞形真僕僕
坐歌南山粲.那惜清夜促
平生小馮君.秀齒粲冰玉
生餘華屋姿.豈識霑濡辱
誰知折角巾.肯念滹沱軸
會將秋雨謠.寫入朱弦曲
知君有過秦.妙畫行見録
袞衣坐法宮.當宁調玉燭
吾廬雖獨破.受凍死亦足
