荆門常晝掩.不必雲山深
豈敢尚孤絕.自能收寸心
草萌被遠徑.鳥語變喬林
散帙味新趣.鳴絃嘆餘音
脫粟幸可飽.一瓢方獨斟
顔從緬雖卓.非此誰爲尋
盛服纏紫艾.重印鑄黄金
信使憂惴息.詎無勤苦侵
埃塵緇冠蓋.霜露泫衣衿
脅肩已自昔.俯首微獨吟
豈惟智所拙.曾是力難任
爲樂聊在此.焉知玉山岑
