誰何扣門聲啄木.踏雪逢迎寒起粟
詩筒過我捷於羽.墨滑豈供貂尾續
雲鏘孤響落瓊璈.頓覺聞韶不知肉
膽驚强韻婁吐舌.春溢長箋手幾縮
鈍根難除撚髭苦.夜凡晶熒殘幾燭
管城子老免冠謝.久不中書三致祝
擇交正自欠楮生.兩窮相值聲蔌蔌
端凝頼有弘農陶.時一浴之雲外瀑
山寒亦聞泓有語.未致兩生長不足
誰其下榻徐孺子.不以寒暄事竿牘
徑須回旋作詩供.縱使長貧顔有穆
書生得句如得官.無以藉之眉爲蹙
雲煙繭紙生踴躍.涕唾犀毫負慙恧
倘非渠輩稱揮灑.未見無虞堪即鹿
殘風剩月幸見分.卷軸今當汗駒犢
夜窗賡載有餘暇.牋注離騷到蘭菊
雪鋪玉箋烏絲欄.一一手抄森似束
毋令千載韓退之.作傳譏嘲老而禿
