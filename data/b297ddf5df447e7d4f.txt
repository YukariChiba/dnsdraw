我生事幽討.塵埃良獨難
朅來舒蘄游.登臨每長歎
如何勝絕境.佛屋多所安
大哉慈悲力.神功助劖刓
住處未易言.小道亦可觀
五祖古名刹.樓臺倚巑岏
崎嶇六七里.縈紆三百盤
懸崖擢青士.夾道羅蒼官
飛泉響環玦.幽芳馥沉檀
我來及新霽.千峰碧玉攅
忽聞杞犬吠.旋覺壺天寛
水聲擢午暑.嵐氣生晚寒
心目快開豁.腰脚嗟蹣跚
看雲更搘笻.披風少凭欄
欲營五畆宮.它年寄衰殘
試煩問祖師.莫作非意干
