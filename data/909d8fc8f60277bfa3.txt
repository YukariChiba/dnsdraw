陶令在彭澤.放懷天壤間
横江三百里.往往向廬山
多尋簡寂醉.時訪遠公閑
不復顧吏迹.世人指爲頑
公子負文華.少年成青綸
風流不屑俗.爲邑得星灣
節節香爐峰.據案見蒼顔
何勞事舟楫.緩步可躋攀
形骸付物外.勿使人事關
巖壑髙世人.有誰偕往還
新篇定盈軸.佳句不可刪
南風儻乘寄.誠足慰衰孱
