桓伊三弄笛.猶足戰淝水
談笑麾秦兵.所向皆披靡
追擊至青岡.堅亦中流矢
不經事少年.其壯乃如是
宜乎謝東山.喜甚折屐齒
只今所城邑.歷代幾遷徙
君懷覇王畧.宰邑當念此
南北雖堅明.風塵未遽起
士豈無奇氣.叱咤有摩壘
一從辛巳年.海陵擾北鄙
因循再結好.寧不有所俟
又三十八載.恐漸忘昔耻
吁嗟靖康變.北客思故里
君今臨淮垣.訪古欲何似
長嘯朔風寒.晉人亦人耳
