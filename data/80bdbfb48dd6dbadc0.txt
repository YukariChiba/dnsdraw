我生寡結交.論議誰與質
憤氣不可蟠.龍蛇走鬰律
少年學奇字.費力弄紙筆
不讀五千卷.亦慕入此室
腰間插櫑具.談兵尤縱逸
時方用巨人.顧我何品秩
往年承平久.出師無紀律
群盗尚縱横.豈但開邊失
皇威振海岱.戈甲耀霜日
自可掃欃槍.掩耳驚雷疾
故人起閭巷.宿昔登近密
聲焰動四方.風雲生咤叱
犬羊猶爛漫.氛氣何時畢
感公贈以言.欲往非儔匹
此事恐不免.高卧安敢必
