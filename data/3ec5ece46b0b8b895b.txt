先生風骨天與清.孤松野鶴何瘦生
胸中落落笥五經.大篇短章筆縱橫
壯年文場諸老驚.俯仰世故雙鬢星
萬事不理詩自鳴.笑視軒冕秋豪輕
市者爭利朝爭名.著脚往往遭譏評
先生四五官神京.又復歸去鴻冥冥
臺家急賢理不應.况復寮舊離觴傾
先生自喜得此行.祿粟可已啼號聲
秦望之山高且平.卧龍橫亙環州城
鏡湖千頃波不興.晉宋遺迹多豪英
議幕了無塵務縈.撫物吊古皆關情
我亦久矣懷滄溟.旦夕欲乘緹油屏
相望縱復三數程.詩筒尚得尋前盟
