鶻瑫腦骨緊.脚力健生雲
疊數一萬里.捷於臂屈伸
肉佛不譏訶.稱之返云云
坐誦覺範詩.抄錄亦甚勤
羣兒爭欺之.僞雜以佗文
瑫獨頷不語.飯沙俱一吞
湘西雪達旦.萬樹吐奇芬
凍行如鷺鷥.雪泥濺衣裙
解包呵直指.又作饑猨蹲
放意說臨平.想見禪誦羣
坐令冷齋中.忽然變春温
明朝别我去.掣肘徑出門
便覺西湖月.夜坐生夢魂
