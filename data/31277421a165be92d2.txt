歲暮風動地.夜寒雪連天
老夫何處宿.暖帳溫爐前
兩重褐綺衾.一領花茸氈
粥熟呼不起.日高安穩眠
是時心與身.了無閑事牽
以此度風雪.閑居來六年
忽思遠遊客.復想早朝士
蹋凍侵夜行.凌寒未明起
心爲身君父.身爲心臣子
不得身自由.皆爲心所使
我心既知足.我身自安止
方寸語形骸.吾應不負爾
