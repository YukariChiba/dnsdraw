寶掌一山何勝絕.老龍千載事已別
巉巖怪石峭森列.矯首三洞蹇奇崛
不知何年風雷烈.鑿開混沌此瞥裂
高洞攀緣與天接.棲鶻所巢勢嵽嵲
隙泉漏滴清且澈.薜蘿爲衣儼陳設
中之洞兮巧融結.四達坦明如我闥
低山一洞尤寒泬.鏗然谷應合音節
共愛孤蟬遠林咽.又疑帝子笙歌徹
乘風便覺神飛越.落景徘徊就僧榻
好向天風更搜抉.相期夜半踏明月
