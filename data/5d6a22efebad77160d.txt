山阿著柴扉.陋甚誰盤桓
美人此何求.鉅竹數十竿
日閲書百篇.尚覺日力寬
欲從我借書.我書何足觀
辛勤抱遺經.及此鬢髮班
一語未領會.累日不自安
雖更聖人手.亦恐衆說謾
况復秦漢下.曾莫脩與刪
致之獲麟前.存者今若干
我無以裁之.望洋久空嘆
羨君方盛年.恣意涉浩漫
又聞書少多.不繫學缺完
讀書固匪易.用書良獨難
昨來荷堤上.嘗試及孟韓
此話如涓埃.此道如丘山
