微言昔廢絕.大道隨荒榛
上下千歲間.天將復斯文
若人實命世.述作參鬼神
横制萬里波.不爲流俗珍
大音破昏聾.有若雷霆震
惜乎世莫用.竟以奇怪聞
哀哉揭陽貶.勢屈道則伸
孔子亦有言.求仁而得仁
我昔讀其書.固常見其人
邇來觀遺像.忽若平生親
輪扁不言巧.丹青豈復真
尚存高山意.俯仰冀日新
