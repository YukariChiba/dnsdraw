包山信神仙.主者上真職.及棲鐘梵侶.又是清涼域.
乃知煙霞地.絕俗無不得.岩開一徑分.柏擁深殿黑.
僧閑若圖畫.像古非雕刻.海客施明珠.湘蕤料淨食.
有魚皆玉尾.有烏盡金臆.手攜鞞鐸佉.若在中印國.
千峰殘雨過.萬籟清且極.此時空寂心.可以遺智識.
知君戰未勝.尚倚功名力.卻下聽經徒.孤帆有行色.
