凶徒盜覆甘陵城.白日堂堂梟呼鳴
生靈十萬陷死地.長刀大戟交縱橫
留都丞相統河北.雷霆四馳諸侯兵
鐵林合圍三十里.甲光如水魚鱗明
風霜曠野苦暴露.未得鼠子腥吾烹
天子憫惻覽群議.冠蓋滿朝賢公卿
安得破賊如裴度.開封大尹宜其行
公拜稽首出就駕.畫旆獵獵蟠虬獰
沛然德澤隨車來.一煦萬物皆發生
士卒奮怒爭以死.遂窮巢穴誅根萌
平賊之功無與讓.當見大軸歸老成
夔皋拱列帝舜坐.願補日月歌太平
