萬生紛綸墮迷網.誰能自拔起情想
隙塵初傍陰色空.燒草又趁春風長
將身出家參佛祖.此病中作膏肓養
足菴道人肯珍重.不與凡流較斤兩
彼方彈雀棄隋珠.我自舍魚取熊掌
高臺平挹石廩翠.古轍下輾雷溪響
粥魚齋鼓不經營.竹月松風靜來往
定心古井波浪息.夜氣靈源襟韻爽
憶昔幽尋度雲壑.見投佳句論鄉黨
豈惟高格擅風騷.頗信中扃得平廣
轉頭塵事還匆匆.入夢勝遊真莽莽
山梅有信寄一枝.更欲青鞋快真賞
