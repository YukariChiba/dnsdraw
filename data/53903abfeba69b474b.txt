懸牆挂德音.盡弛今年租
旄倪發懽謠.助達和氣舒
皇恩施甚厚.疲瘵望少蘇
吁嗟吏舞文.詔紙墨未渝
借貸盡白著.勾稽窮宿逋
掊克儻歸公.民貧猶樂輸
量權徵倍耗.夤緣竊其餘
寧逢盜剽攘.厭聞吏追呼
盜姦久必戢.吏姦無由鉏
雷霆不言威.肉食忍自誣
故態勿狃習.窮閻勿侵漁
勿謂天聽高.勿謂黔首愚
