君不見冬月雷.深藏九地底.寂黙如寒灰
紛紛槁葉木盡脱.蠢蠢蟄户蟲爭坯
堅冰積雪一朝盡.風揺天邊斗柄回
雷聲却擘九地出.殷殷似挾春俱來
魚龍振鰭熟睡醒.桃李一笑韶顔開
候耕老農喜欲舞.掀泥百草知誰催
惟嗟婦女不解事.深屋揜耳藏嬰孩
吾聞陰陽有常數.非時動靜皆爲菑
無人爲報阿香道.時來何至勞卿推
