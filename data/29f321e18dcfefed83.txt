截春流.築沙坻
拽龍舟.過天池
尾矯矯.角岐岐
千夫推.萬鱗隨
驚鴻鵠.沉魚龜
春三月.輕服時
薄水殿.習水嬉
馬特特.來者誰
魏公子.人不窺
車轔轔.集其涯
邯鄲倡.士交馳
銀缾索酒傾玻瓈.用錢如水贈舞兒
却入上苑看鬭雞.擊毬彈金無不爲
適聞天子降玉輦.當門虎脚看大旗
春風吹花入行幄.紅錦百尺爭蛟螭
雲蓋迴.綵纜維.明年結客觀未遲
