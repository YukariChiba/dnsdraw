君不見金陵風臺月榭煙霞光.如今五里十里野火燒茫茫
君不見西施綠珠顏色可傾國.樂極悲來留不得
君不見漢王力盡得乾坤.如何秋雨灑廟門
銅臺老樹作精魅.金谷野狐多子孫
幾許繁華幾更改.唯有堯舜周召丘軻似長在
坐看樓閣成丘墟.莫話桑田變成海
吾有清涼雪山雪.天上人間常皎潔
茫茫慾火欲燒人.惆悵無因爲君說
