頻年送行客.酒罄詩不工
最晚與君別.柰此百感叢
岐山有鳴鳳.雅頌移豳風
于時二老生.出處海上同
曹劉對匕箸.失色一語中
明朝蜀江水.不與灞滻通
人心起毫末.世故關鴻蒙
乃知貧賤交.不下王覇功
霜根宿病驥.雲帆背蜚鴻
秋水能隔人.白蘋况連空
相從自束髮.各去隨轉蓬
今懷欣有合.後會苦未重
鱸魚直萬錢.羊酪醅一鍾
願君養盛年.我友半已翁
