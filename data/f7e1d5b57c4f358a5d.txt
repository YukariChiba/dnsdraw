窮邦無以餬吾口.歲歲荒山收橡斗
商歌白石不勝寒.非爲荆州三往還
天下無人知我意.得君相合一言間
三書丞相何煩上.再見客卿寧用賞
願聞關中季布名.何得此聲梁楚城
論心四子誰許我.百金一諾茲爲榮
唐公才非今世士.不見聖人見君子
我今正似逃虛空.聞人跫然已心喜
君不見玉川月蝕詩律難.不獨蝦蟆遭駡彈
憑陵百怪付公等.青天蜀道寧容攀
它時鄒湛名亦好.常在我知因峴山
