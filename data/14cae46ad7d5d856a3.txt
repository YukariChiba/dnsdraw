老來土弗强.舉箸輒作病
造物蓋警之.何啻三下令
而我不自珍.若與疾豎競
豈惟昧攝養.實亦闕忠敬
顛踣乃自詒.何用死不瞑
自今師古訓.念念貴清靜
羔豚昔所美.放斥如遠佞
淖糜煮石泉.香飯炊瓦甑
采蔬擷藥苗.巾羃相照映
膨脝亦宜戒.僅飽勿憚剩
隱書有至理.要使氣常勝
因之戒友朋.苦語君試聽
