白蓮生清池.至潔塵不汙
當時取名社.亦以清凈故
樂國初無有.莽莽果何處
陶公寄醉鄉.蓋深得其趣
公何挽不入.謝何推不去
遠師信高識.心雜固不取
盜循彼何人.一見乃深許
士固未易知.身名期歲暮
遺風驚千祀.流落見緗素
永懷名山遊.樂與善人遇
匡廬青拂天.江水日東騖
我將解世纏.已辦登山具
載酒酹淵明.問津桃源路
