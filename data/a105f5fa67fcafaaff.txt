淵源兩名衲.築閣捫星辰
近山卧蜿蜒.遠山高嶙峋
朝看雨空濛.暮揖雲輪囷
賦詩有宿諾.下語終未親
萬法不孤起.請君作其因
高挂四靣窗.凈掃一榻塵
室中絕人聲.門前謝車輪
容我睡半日.兩忘主與賔
緩燒海南沉.細碾建谿春
是間儻有句.可與屈宋鄰
詩如奮蟄龍.夭矯不受馴
使可造次得.何異池中鱗
世有擾龍手.愧我非其人
詩不已就乎.著眼勿逡巡
