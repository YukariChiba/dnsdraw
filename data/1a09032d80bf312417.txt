避喧甘猛虎.杜語誠有味
況此古城遊.儘迥儘無畏
捫蘿魚貫登.犖确入荒蔚
俄而得峻極.天闕逼象緯
春風猶未旬.芳事已髣髴
憑虛了不寒.清淑滿腸胃
眼高物破碎.意廣身良貴
隘彼微塵歊.邑郭亦何謂
同來三二友.斯道久涇渭
偶然一尊携.物笑我頻喟
焉知酒行多.但覺飲之既
煙巒屏障環.秀潤仍蔽芾
更對西日紅.輪囷纏海氣
