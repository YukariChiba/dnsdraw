塞北梅花羌笛吹.淮南桂樹小山詞.
請君莫奏前朝曲.聽唱新翻楊柳枝.
南陌東城春早時.相逢何處不依依.
桃紅李白皆誇好.須得垂楊相發輝.
鳳闕輕遮翡翠帷.龍墀遙望曲塵絲.
禦溝春水柳暉映.狂殺長安年少兒.
金穀園中鶯亂飛.銅駝陌上好風吹.
城東桃李須臾盡.爭似垂楊無限時.
花萼樓前初種時.美人樓上鬥腰支.
如今拋擲上街裏.露葉如啼欲恨誰.
煬帝行宮汴水濱.數株殘柳不勝春.
昨來風起花如雪.飛入宮牆不見人.
禦陌青門拂地垂.千條金縷萬條絲.
如今綰作同心結.將贈行人知不知.
城外春風滿酒旗.行人揮袂日西時.
長安陌上無窮樹.唯有垂楊管別離.
輕盈嫋娜占春華.舞榭妝樓處處遮.
春盡絮飛留不得.隨風好去落誰家.
