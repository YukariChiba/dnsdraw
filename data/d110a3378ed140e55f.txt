蓬萊仙人才偉英.三世實以文章稱
持杯玉虹汲澗壑.奮筆金虎虓丘陵
開懷未嘗有表暴.出語矧復無驕矜
超然古人考是否.蔑爾時俗論愛憎
識君始者兩俱少.獨我今也百不能
半載沉疴類鶴瘦.終朝癡卧如凍蠅
醫工診臂即司命.藥債攪心逾惡朋
煩君終日一問訊.使我多感常填膺
感而有贈不須怪.近來交態猶春冰
