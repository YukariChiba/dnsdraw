榜舟南山下.上上不得返.幽事隨去多.孰能量近遠.
陰沈過連樹.藏昂抵橫阪.石粗肆磨礪.波惡厭牽挽.
或倚偏岸漁.竟就平洲飯.點點暮雨飄.梢梢新月偃.
餘年懍無幾.休日愴已晚.自是病使然.非由取高蹇.
南溪亦清駛.而無楫與舟.山農驚見之.隨我勸不休.
不惟兒童輩.或有杖白頭.饋我籠中瓜.勸我此淹留.
我雲以病歸.此已頗自由.幸有用餘俸.置居在西疇.
囷倉米谷滿.未有旦夕憂.上去無得得.下來亦悠悠.
但恐煩裏閭.時有緩急投.願為同社人.雞豚燕春秋.
足弱不能步.自宜收朝跡.羸形可輿致.佳觀安事擲.
即此南阪下.久聞有水石.拖舟入其間.溪流正清激.
隨波吾未能.峻瀨乍可刺.鷺起若導吾.前飛數十尺.
亭亭柳帶沙.團團松冠壁.歸時還盡夜.誰謂非事役.
