平生故人同偪仄.近者不見雲泥隔
男兒命好百不憂.封侯起第如戲劇
我癡正亦坐命窮.眼暗頭童守書策
風吹破屋雪入懷.獨與蝸牛夜爭席
舊雨人來今不來.唯有五窮充上客
人生覊旅誰過我.欲歸豈惜還鄉幘
腹中鬱勃不耐事.何用使人輕跛瘠
登山未厭日月流.掩關但恐功名迫
讀書豈從升斗計.勞生却爲精神惜
不能與君爭上車.主人未必如車澤
但煩東風送帆脚.搖竿鼓枻三江碧
