李侯昔也治當塗.作學以遺當塗民
謠言散落在樵牧.事迹收拾歸瑶珉
高文大字比珠玉.長與後世爲奇珍
我因李侯念往初.黨庠遂序明人倫
井田變更萬事廢.士林泣血悲孤秦
今人思慮到本原.願見風俗終還醇
嘗聞君子天下志.一視萬物無疏親
侯來我邦嗣其兄.愛惜不後當塗人
即視學宮動風采.復尊師席尸陶鈞
道路尚思前召父.閭閻敢忘小馮君
