衡山道士熊豹姿.夜過劉生逢說詩
止于座隅初莫識.口不能言心自知
坐中清逸校書郎.新有詩聲誰過之
豈知老子殊不淺.可但逐鬼囚蛟螭
須臾指鼎出佳句.脱略凡韻生新奇
二生得句不敢吐.鳴聲强作秋蟲悲
愯如窘兔避鷹隼.懔如敗将收旌旗
借問舐筆摹者誰.定是盤礴真畫師
退之斯文有妙處.丹青寫盡初無遺
彌明學道如不死.應在衡山深處栖
端能過我挑詩敵.與君周旋吾敢辭
