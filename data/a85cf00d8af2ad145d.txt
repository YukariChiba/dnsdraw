威弧不能弦.自爾無寧歲.川穀血橫流.豺狼沸相噬.
天子從北來.長驅振凋敝.頓兵岐梁下.卻跨沙漠裔.
二京陷未收.四極我得制.蕭索漢水清.緬通淮湖稅.
使者紛星散.王綱尚旒綴.南伯從事賢.君行立談際.
生知七曜曆.手畫三軍勢.冰雪淨聰明.雷霆走精銳.
幕府輟諫官.朝廷無此例.至尊方旰食.仗爾布嘉惠.
補闕暮征入.柱史晨征憩.正當艱難時.實藉長久計.
回風吹獨樹.白日照執袂.慟哭蒼煙根.山門萬重閉.
居人莽牢落.遊子方迢遞.裴回悲生離.局促老一世.
陶唐歌遺民.後漢更列帝.恨無匡複姿.聊欲從此逝.
