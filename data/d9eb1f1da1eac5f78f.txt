銀河源源天上流.新秋織女望牽牛
洪波欲渡渡不得.叱鵲爲橋誠拙謀
胡不見廬山三峽水.此源亦接明河底
擘崖裂嶂何其雄.崩雷泄雲勢披靡
飛鳥難過虎豹愁.四時白雪吹不收
燭龍此地無行跡.六月游子披貂裘
誰將巨斧鑿大石.突兀長橋跨蒼壁
行車走馬安如山.下視龍門任淙激
寄言牛女勿相疑.地下神工尤更奇
喚取河邊作橋棟.一年不必一佳期
