朱顔發過如春醅.胸中梨棗初未栽
丹砂未易掃白髮.赤松却欲參黄梅
寒溪本自遠公社.白蓮翠竹依崔嵬
當時石泉照金瑞.神光夜發如五臺
飲泉鑑面得真意.坐視萬物皆浮埃
欲收暮景返田里.遠泝江水窮離堆
還朝豈獨羞老病.自歎才盡傾空罍
諸公渠渠若夏屋.吞吐風月清隅隈
我如廢井久不食.古甃缺落生陰苔
數詩往復相感發.汲新除舊寒光開
遥知二月春江闊.雪浪倒卷雲峰摧
石中無聲水亦靜.云何解轉空山雷
欲就諸公評此語.要識憂喜何從來
願求南宗一勺水.往與屈賈湔餘哀
