舂陵氣初發.漸台首未傳.列營百萬眾.持國十八年.
運開朱旗後.道合赤符先.宛城劍鳴匣.昆陽鏑應弦.
獷獸血塗地.巨人聲沸天.長驅過北趙.短兵出南燕.
太守迎門外.王郎死道邊.升壇九城陌.端拱千秋年.
朝廷方雀躍.劍佩幾聯翩.至德刑四海.神儀翳九泉.
宗子行舊邑.恭聞清廟篇.君容穆而聖.臣像儼猶賢.
攢木承危柱.疏蘿掛朽椽.祠庭巢鳥啄.祭器網蟲緣.
懷古江山在.惟新歷數遷.空餘今夜月.長似舊時懸.
