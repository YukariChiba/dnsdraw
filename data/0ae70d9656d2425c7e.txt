東鄰花圃栽雙松.一朝煨燼枝葉空
侍郎庭前有雙松.至今古色摩蒼穹
此木受命本千載.扶持若有神始終
天留真質表文獻.柯葉蕃茂根本豐
百年培植飽雨露.虬枝風撼鳴笙鏞
掀髯相視雪貿貿.擁蓋對立雲童童
不知天地有黄落.玄冥失柄春無功
雲孫峨冠立亭下.典刑如侍乾淳翁
昂藏自是廊廟具.夭矯亦有山林風
稜稜鐵面不可犯.麾去秦爵如飛蓬
諸孫奉酒立松下.森森頭角皆虬龍
