杖藜絕頂窮追尋.青山世路爭嶇嶔
碧雲遮斷天外眼.春風吹老人間心
大龍上天寶劍化.小龍入海明珠沈
無人更守玄帝鼎.有客欲問秦皇金
顛崖誰念受辛苦.古洞未易潛幽深
神光不破黑暗惱.山鬼空學離騷吟
我來俛仰一慨慷.山川良昔人民今
安得長松撐日月.華陽世界收層陰
一聲長嘯下山去.草木爲我留清音
