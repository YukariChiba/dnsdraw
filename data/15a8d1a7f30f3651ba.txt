逕轉得幽谷.雲巖屹相向
谽谺偃重檐.彎環依疊嶂
緬想融結初.鎸鑱自天匠
了無斧鑿跡.但覺盤根壯
深可數千尺.廣逾八九丈
洞穴既窈窕.松門亦昭曠
廓舍三千界.中列五百像
巨楠布幢蓋.翠蔓垂帷帳
木靈不知名.境幽或難狀
我時馳征軺.奔走倦塵鞅
獲此一段奇.欣然愜微尚
欲去興未闌.行行重回望
