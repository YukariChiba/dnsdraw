至公無轍跡.萬變歸諸正
誰云學則然.要在成以性
我公鍾間氣.異稟剛且勁
一毫不容私.心境自澄映
超然是非表.燭物眼常浄
還將溟渤量.一了百川競
由來仁者壽.茲理天所命
欲知椿齡永.視此寬平政
桂華弄小春.晚香適再盛
年年幾望月.影泛杯中聖
尚書心如水.遠裔有餘慶
何以繼清風.家聲南北鄭
