妖氛塞乾坤.乘罅毒黔首
膏肓不可鍼.靈文洩樞斗
雷師爛柯仙.造化默授受
捕蛟笞鬼神.宛似彌明叟
雷霆指顧間.雲雨翻覆手
携詩走江湖.萬里屈伸肘
平生劉伯龍.貽笑今已久
誰能煩律令.三揖費蕉柳
嗟嗟世涂艱.魑魅白晝吼
藍色雜曼膚.睒眒眩妍醜
我欲掃除之.荒郊乏荆帚
何當襲師術.轟霆震枯朽
坐使四海清.物物躋仁壽
