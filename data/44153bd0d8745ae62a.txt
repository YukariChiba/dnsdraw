詩人百用皆草草.文房所儲備精好
君家此紙世上珍.肯分嘉惠及此老
女膚膩滑葭膜勻.溪叟搗冰舊疑神
何人袖有善幻手.解藍田玉山爲貧
銀光魚卵人皆重.薛濤小牋纔近用
盍自留供鳳尾諾.十吏卷舒看飛動
杜郎百幅顧見貽.敢用實腹療朝饑
囊詩方逐大堤客.快意揮掃播掿辭
策翰墨勳闖宏大.功名逼君方未沬
何當太史牛馬走.秉筆特書端有待
