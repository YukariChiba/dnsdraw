堂有書萬卷.園有竹千竿
逍遙於其間.漫浪追昔賢
乃祖首陽人.疾世餓空山
堂堂秘書公.赤手犯鯨鱣
後來得吾子.門戶真有傳
已信懷道貴.預知行世艱
婆娑欲頭白.不肯彈其冠
我頃未見之.千里知肺肝
不惜委珠玉.投我書數編
我窮安放逐.老去頗知田
君獨胡取之.學問考淵源
江鄉歲已晏.幽獨抱悁悁
何當一杯酒.與子相周旋
