思純十日水鄉游.歸見同年說不休
湖闊盡疑吞澤國.洞深皆道徹宣州
杉松自宿千年鶴.橘柚堪輕萬戶侯
銷夏古灣長積雪.隔帆危柱幾經秋
離離魚網垂村巷.漠漠茶煙出寺樓
雲葉擁僧迎墨綬.浪花和鷺裹仙舟
傳書往事人難問.鍊藥池空水自流
明月峰高欺少室.桃花塢好似瀛洲
許渾有句君應笑.張祜無詩我不愁
直擬如今拋印去.雨蓑風艇狎羣鷗
