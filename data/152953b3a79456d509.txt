清遠登高臺.晃朗縱覽歷
濯泉喚仙風.於此盪靈魄
冷光邀遠目.百里見海色
送雲歸蓬壺.望鶴滅秋碧
波瀾收日氣.天自回澄寂
百越落掌中.十洲點空白
身居飛鳥上.口詠玄元籍
飄如出塵籠.想望吹簫客
冥冥人間世.歌笑不足惜
朅來羅浮巔.披雲煉瓊液
謝公雲岑興.可以躡高跡
吾將抱瑤琴.絕境縱所適
