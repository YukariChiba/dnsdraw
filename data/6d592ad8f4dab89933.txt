廬山之勝.秀出斗旁
參于衡岳.鎮東南方
民人所瞻.神天攸宅
賫夢之祥.乃興自昔
惟天聰明.矜此下民
監求其莫.恐有不聞
惟神司之.雲軺風馬
乃諏乃訪.周游天下
不疾不速.不察而明
天何言哉.民無嚬呻
是爲福庭.列聖祗敬
錫羨隤祉.有感斯應
明明我聖.惟一乃心
不顯亦臨.敢有弗欽
寶畫金扁.徽稱明詔
日月之揭.山川有耀
邃殿在後.新閣在前
如君當御.而臣仰焉
時節冠珮.會朝帝所
達民之情.佑我聖主
民戴我聖.與天無極
天佑我宋.子孫千億
民拜稽首.願垂表經
從臣刻辭.永錫休聲
