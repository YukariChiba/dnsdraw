無奈落葉何.紛紛滿衰草.疾來無氣力.擁戶不能掃.
欲訪雲外人.都迷上山道.
無奈澗水何.喧喧夜鳴石.疏林透斜月.散亂金光滴.
欲訪澗底人.路窮潭水碧.
無奈阿鼎何.嬌啼索梨栗.柴門正風雨.千向千回出.
欲識老病心.賴渠將過日.
無奈梅花何.滿岩光似雪.春風總未至.獨自驚時節.
欲見惆悵心.又看花上月.
