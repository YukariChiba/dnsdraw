種花有顏色.異色即為妖.養鳥惡羽翮.剪翮不待高.
非無剪傷者.物性難自逃.百足雖捷捷.商羊亦翹翹.
伊餘狷然質.謬入多士朝.任氣有愎戇.容身寡朋曹.
愚狂偶似直.靜僻非敢驕.一為毫髮忤.十載山川遙.
爍鐵不在火.割肌不在刀.險心露山嶽.流語翻波濤.
六尺安敢主.方寸由自調.神劍土不蝕.異布火不燋.
雖無二物姿.庶欲效一毫.未能深蹙蹙.多謝相勞勞.
去去我移馬.遲遲君過橋.雲勢正橫壑.江流初滿槽.
持此慰遠道.此之為舊交.
