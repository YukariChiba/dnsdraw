故老談李僊.晉日上寥廓
隨身無長物.止跨一隻鶴
鶴本非胎生.古卵尚遺殻
千年石似堅.覆在鳳山脚
寒宵晦風雨.神光照巖壑
犬嘷雞夜鳴.龍泣人寢愕
祇今筠庵是.因物非繩削
當時菢破處.作門不關鑰
蓋以一把茅.聊以護霜雹
遐瞻如釣翁.蓑衣逐層著
我來驗幽討.意尚疑諺謔
霧中披羽衣.砌下脫芒屩
入戶環仰觀.中空生響諾
不見朱頂雛.猶存雪色膜
松梢雙老鸛.戛然下簷角
老夫忽心驚.不敢小盤礴
