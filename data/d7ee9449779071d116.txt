黄山之巔百尺松.虬枝偃盖連羣峰
山神守護魑魅避.道人剪伐天爲容
捫崖踸踔篝火遠.絕壁晻靄凝烟濃
玄霜霏霏玉杵下.捕麋煮角當嚴冬
陰房風日不可到.律琯吹盡灰無蹤
小書細字著名姓.黄金照耀圖雙龍
守臣再拜選進日.九關有詔開重重
老儒偶得實天幸.千金更買無由逢
上人澹泊何所好.工書草隸如飛蓬
苦來求我惜不得.一酬十載相過從
君不見玉堂詞人紫垣客.拜賜舞蹈黄羅封
長安紙價猶未貴.江南江北山皆童
