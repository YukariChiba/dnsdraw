夙抱丘壑尚.率性恣遊遨.中為吏役牽.十祀空悁勞.
外曲徇塵轍.私心寄英髦.進乏廓廟器.退非鄉曲豪.
天命斯不易.鬼責將安逃.屯難果見淩.剝喪宜所遭.
神明固浩浩.眾口徒嗷嗷.投跡山水地.放情詠離騷.
再懷曩歲期.容與馳輕舠.虛館背山郭.前軒面江皋.
重疊間浦漵.邐迤驅岩嶅.積翠浮澹灩.始疑負靈鼇.
叢林留沖飆.石礫迎飛濤.曠朗天景霽.樵蘇遠相號.
澄潭湧沉鷗.半壁跳懸猱.鹿鳴驗食野.魚樂知觀濠.
孤賞誠所悼.暫欣良足褒.留連俯欞檻.注我壺中醪.
朵頤進芰實.擢手持蟹螯.炊稻視爨鼎.膾鮮聞操刀.
野蔬盈傾筐.頗雜池沼芼.緬慕鼓枻翁.嘯詠哺其糟.
退想於陵子.三咽資李螬.斯道難為偕.沉憂安所韜.
曲渚怨鴻鵠.環洲凋蘭.暮景回西岑.北流逝滔滔.
徘徊遂昏黑.遠火明連艘.木落寒山靜.江空秋月高.
斂袂戒還徒.善遊矜所操.趣淺戢長枻.乘深屏輕篙.
曠望援深竿.哀歌叩鳴艚.中川恣超忽.漫若翔且翱.
淹泊遂所止.野風自颾颾.澗急驚鱗奔.蹊荒饑獸嗥.
入門守拘縶.淒戚增郁陶.慕士情未忘.懷人首徒搔.
內顧乃無有.德輶甚鴻毛.名竊久自欺.食浮固雲叨.
問牛悲釁鐘.說彘驚臨牢.永遁刀筆吏.寧期簿書曹.
中興遂群物.裂壤分鞬櫜.岷凶既雲捕.吳虜亦已鏖.
捍禦盛方虎.謨明富伊咎.披山窮木禾.駕海逾蟠桃.
重來越裳雉.再返西旅獒.左右抗槐棘.縱橫羅雁羔.
三辟咸肆宥.眾生均覆燾.安得奉皇靈.在宥解天弢.
歸誠慰松梓.陳力開蓬蒿.卜室有鄠杜.名田占灃澇.
磻溪近余基.阿城連故濠.螟蛑願親燎.荼堇甘自薅.
饑食期農耕.寒衣俟蠶繰.及骭足為溫.滿腹寧複饕.
安將蒯及菅.誰慕粱與膏.弋林驅雀鷃.漁澤從鰍魛.
觀象嘉素履.陳詩謝幹旄.方托麋鹿群.敢同騏驥槽.
處賤無溷濁.固窮匪淫慆.踉蹌辭束縛.悅懌換煎熬.
登年徒負版.興役趨代鼛.目眩絕渾渾.耳喧息嘈嘈.
茲焉畢餘命.富貴非吾曹.長沙哀糾纆.漢陰嗤桔槔.
苟伸擊壤情.機事息秋豪.海霧多蓊鬱.越風饒腥臊.
寧唯迫魑魅.所懼齊焄藨.知罃懷褚中.范叔戀綈袍.
伊人不可期.慷慨徒忉忉.
