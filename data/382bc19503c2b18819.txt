三刀入夢鄉.遠作益州鎮
空懷十駕念.那復一簣進
心勞政自拙.愧彼東郊尹
得人盛烏幕.澹臺不由徑
競效有用學.一掃虛名徇
雍容三語掾.文潤相涵映
一樽聚羣彥.坐乏黄封印
開懷縱清酌.詞鋒凜豪雋
春花自開落.醒醉百念靜
談笑吐胸臆.寧較名與分
矧茲賓客賢.訟過便退聽
吾儕東與西.邂逅喜滋甚
惜也民菜色.旦旦急荒政
及茲雨膏麥.觴詠是招聘
我方道州考.盍抗歸老論
早上竹笮船.故園松菊盛
