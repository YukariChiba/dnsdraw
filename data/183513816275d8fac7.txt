昔我為近臣.君常稀到門.今我官職冷.君君來往頻.
我受狷介性.立為頑拙身.平生雖寡合.合即無緇磷.
況君秉高義.富貴視如雲.五侯三相家.眼冷不見君.
問其所與遊.獨言韓舍人.其次即及我.我愧非其倫.
胡為謬相愛.歲晚逾勤勤.落然頹簷下.一話夜達晨.
床單食味薄.亦不嫌我貧.日高上馬去.相顧猶逡巡.
長安久無雨.日赤風昏昏.憐君將病眼.為我犯埃塵.
遠從延康裏.來訪曲江濱.所重君子道.不獨愧相親.
