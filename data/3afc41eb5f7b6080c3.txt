退之以文鳴.餘事尤長詩
名家賈孟流.未必踰於斯
淵明工五言.亦有歸來辭
迺知意到處.百發無一虧
孫侯絕人才.詩文俱中規
究其所源流.蓋匪一日基
有如審言門.遂至杜拾遺
餘波被芝蘭.同功有塤箎
嗟予晚聞道.未易等級推
劇談每從容.瞠若莫可追
閑窗念從公.兩脚如縶維
探囊獲新句.亦足慰所思
