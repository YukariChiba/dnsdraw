峭仞聳巍巍.晴嵐染近畿
孤高不可狀.圖寫盡應非
絕頂神仙會.半空鸞鶴歸
雲臺分遠靄.樹谷隱斜暉
墜石連村響.狂雷發廟威
氣中寒渭闊.影外白樓微
雲對蓮花落.泉橫露掌飛
乳懸危磴滑.樵徹上方稀
澹泊生真趣.逍遙息世機
野花明澗路.春蘚澀松圍
遠洞時聞磬.羣僧晝掩扉
他年洗塵骨.香火願相依
