素聞嶺南風.今假嶺南館
窮秋餘夏蒸.初臘借春暖
披衣汗流衣.握簡汗流簡
似登頭痛山.而坐身熱坂
誰其善解紛.荔枝雜龍眼
滿盤隨情堆.入手信意揀
强餐飽爲期.一澡得三浣
疑吞玄冰丸.復嚥飛雪散
猗歟兩清姿.南多北何罕
天曾無全功.地固有偏産
猶記初客閩.厭飫腹頻坦
一離餘十年.口與南味斷
渴者易爲飲.志得而意滿
兒輩舌太饒.平章味長短
