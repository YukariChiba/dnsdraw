霜洗梅花春滿握.夜寒吹老城頭角
瑣窗硯作離騷香.吐句不教花莫落
裁量要是修月手.我欲追隨慙筆閣
平生萬事不挂口.愛詩苦未厭溪壑
有人肯築風騷壇.敢不束甲三距躍
當時只料孤鳳凰.不與雞羣同抱啄
拔旗趙壁决此勝.金鼓俄驚自天落
一嗔縱得馬辟易.已覺楚歌聲四薄
夜光明月以暗投.心甚愛之顔有怍
公詩端似大國晉.玉帛諸侯頼聯絡
倘令吳楚主夏盟.獲麟正恐春秋作
歙州雖小水如練.漚鳥亦知文字樂
此盟定自不可寒.把住梅花更商確
夜窗或許時過從.莫問聖清與賢濁
