二夷之來始何自.乘我中國方迷昏
各投陰誣張誕妄.尋附罅隙爲株根
例誇難能壓甚畏.釣博天下要推尊
其流汗漫已不制.尚自冲蕩洪其源
一戎中侵欲內侮.猶遣萬甲疆場屯
何哉二戎日內壞.不思刷去仍資存
嘗聞古人第氣類.皆以夷敵禽獸論
惜乎無倫弗禮義.幾希不得人相捫
吾觀世之陷此者.不啻火立足向燔
豈期之子既自悟.不思跳出乃欲𨀛
余方往就西北食.聞子亦整東南轅
雖然去就固在子.安忍惜手不試援
