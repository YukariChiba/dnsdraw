山橫曉色中.綫路窮崎嶇
何年貫日虹.飄然墮秋虛
晴暉發燦爛.陰飆助傾輸
淙深粉雪沸.注險龍蛇趨
平生浩蕩胸.對此聊一舒
蒼蒼古澄潭.彷彿幽靈居
奇觀付豪逸.餘潤分膏腴
來遊今七賢.賤跡欣與俱
扶筇却軒輊.坐石安氍毹
壁陰生小寒.賞澹樂有餘
詩魔久已降.幽事復起予
爲言玉堂人.五字不可無
