朝廷久清明.賢相出賢牧
賢牧又選賢.森森備官屬
是以邦政脩.良農播嘉穀
上無租賦逋.下有囷廩蓄
往者河朔饑.奔送劇鳬鶩
富公鎮青社.有來咸鞠育
病者調藥劑.起者飼饘粥
老稚四十萬.瘦骨生壯肉
鄉縣將遣歸.田園皆可復
爲之置長犂.爲之置黄犢
既完身上衣.又付橐中粟
庭下再拜辭.望城皆感哭
他人守一方.境內猶不足
至今趙魏間.食飲常酹祝
富公離山東.寇盜頗任觸
堂堂高平公.德業人所伏
幙府得才謀.螻蟻不勞撲
上體憂勤心.掃滅得神速
張侯三十餘.瑩若無玷玉
八字分濃眉.純漆點雙目
昨日奉辟書.氣貌寧近俗
言從必磊落.事果無出縮
他時爲書功.誰惜千毫禿
