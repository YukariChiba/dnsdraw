猗猗井上桐.花葉何蓑蓑
下蔭百尺泉.上聳陵雲材
翠色洗朝露.清陰午當階
幽蟬自嘒嘒.鳴鳥何喈喈
日出花照耀.飛香動浮埃
今朝一雨過.狼籍黏青苔
斯桐乃誰樹.意若銘吾齋
常聞漢道隆.上下相和諧
選吏擇孝廉.視民嬰與孩
政聲如九韶.百物絕妖災
優優潁川守.能致鳳凰來
到此幾千載.丹山自崔嵬
聖君勤治理.百郡列賢才
嗟爾不自勉.鳳凰其來哉
