余觀二人作詩論月石.月在天上.石在山下.安得石上有月蹟
至矣歐陽公.知不可詰不竟述.欲使來者默自釋
蘇子苦豪邁.何用强引犀角蚌蛤巧擘析
犀蛤動活有情想.石無情想已非的
吾謂此石之蹟雖似月.不能行天成紀曆
曾無纖毫光.不若燈照夕
徒爲頑璞一片圓.溫潤又不似圭璧
乃有桂樹獨扶疏.常娥玉兔了莫覓
無此等物豈可靈.秖以爲屏安足惜
吾嗟才薄不復詠.略評二詩庶有益
