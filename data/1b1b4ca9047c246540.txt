上聖固天縱.英藝皆絕倫
時乘萬幾閑.翰動如有神
用之當豫遊.不忘安四民
匪頒及羣下.絡繹來中宸
毰毸靈鳯翔.鬰怒虬龍振
清若四海秋.熙如天下春
愚臣土芥微.亦受雨露均
願推賜書意.直以古義陳
士本學先王.所求誼與仁
農當服稼穯.昏作甽畝勤
百工備用器.不治刺繡文
萬商遷有無.不通珠翠珍
四業既交修.坐令風化純
人和衣食豐.天應殊祥臻
皇心正在此.非以能高人
