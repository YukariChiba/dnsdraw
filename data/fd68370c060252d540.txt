冷螢綴蓬根.忽復照高樹
年光逝不留.百感集遲暮
往者秦蜀間.慷慨事征戍
猿啼鬼迷店.馬噤飛石鋪
危嶺高入雲.朽棧劣容步
天近星宿大.江惡蛟鼉怒
意氣頗自奇.性命那復顧
最懷清渭上.衝雪夜掠渡
封侯細事爾.所冀垂竹素
兜鍪竟何成.豈獨儒冠誤
當時妄校尉.旗纛今照路
浩歌遂成章.聊慰老不遇
