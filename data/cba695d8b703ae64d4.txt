曹子本儒俠.筆勢翻濤瀾
往來戎馬間.邊風裂儒冠
詩成橫槊裏.楯墨何曾乾
一旦事遠遊.紅塵隔嚴灘
平生羊炙口.並海搜鹹酸
一從荔支食.豈念苜蓿盤
我亦江海人.市朝非所安
常恐青霞志.坐隨白髮闌
淵明賦歸去.談笑便解官
我今何爲者.索身良獨難
憑君問清淮.秋水今幾竿
我舟何時發.霜露日已寒
