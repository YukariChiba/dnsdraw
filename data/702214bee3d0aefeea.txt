憶昔江西別子時.我初折腰五斗粟
南北相望十八年.俯仰飛光如轉燭
子遺萬事遂恬曠.我繫一官尚局促
早衰膽氣自然薄.多病顛毛那更綠
人情畦畛阻肝膈.世路風波悸心目
每嗟太守兩朱輪.寧及田家一黄犢
幸逢懷紱入斗牛.喜得披山收寶玉
薄材頑鈍待磨琢.舊學搶攘期反覆
雲鴻可近眼先明.野鹿尚縻顔自忸
長鬚幸未阻誨存.下榻應容拜臨辱
