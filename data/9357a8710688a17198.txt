城頭皂幟作雲飛.城中不縱胡馬嘶
虎狼那顧百萬衆.政期生載人傑歸
天王遣公赴狂虜.胡奴列拜聽奇語
軍中相慶得左車.便覺笑談混天宇
先生一笑凜長虹.此膝那屈穹廬中
平生數奇似李廣.自許孤忠如魯公
氈帳歸來眥欲裂.北望紫微湮涕血
更期結草報君王.夜半無人徑自絕
城門初開聞訃書.參騫哭往萬人俱
義色忠軀略不變.忠言凜凜在襟裾
當時中國滿朱紫.不臣女真即臣楚
聞公高節端不回.身雖亡恙氣先死
英風吹到新冕旒.天恩夜破九泉幽
佳城可葬不可沒.時有紅光上斗牛
我昔從公子弟列.欲報公知效公節
公騎箕尾我誰依.獨上山巔采薇蕨
