山如虬龍來.渴飲金淵水
水竭欲飛去.驤首振鱗尾
壯哉老頭陀.奮迅咄使止
左手攬其角.右手持其耳
壓以大蘭若.宛轉不得起
跏趺盤石上.頤指役萬鬼
至今五百載.金碧半天倚
檀施走兩川.澆鉢日萬指
我來過其下.柴車爲一柅
周覽三歎息.仰止百拜跪
憑高撫浩蕩.霜天浄無滓
幽懷散百慮.老眼卷千里
因知大力量.建立乃如此
德大無小試.器薄戒遠使
不聞力扛鼎.但見橛撼螘
感彼上人者.不覺淚盈眥
