泊舟青林傍.日入風色莫
翩翩群鳥歸.各以類相聚
我生獨何爲.孤立寡良遇
落落天壤間.真如惠王瓠
苦吟復誰聽.直道遭時惡
齒豁眼已昏.鬒髮坐成素
躑躅中夜起.霑衣苦多露
仰視天一方.繁星不知數
故鄉何由返.年老忘歸路
良宵苦無悰.明朝又何處
餘生但迍邅.百念空回互
感激動悲歌.鄰舟還詬怒
吞聲入篷底.局促似罝兔
行役古所嘆.人生亦多誤
