蒼崖觀出日.依稀自扶桑
初如浴咸池.蒼蒼或凉凉
漸若賓暘谷.赫赫復煌煌
海濱升霞彩.貫地萬丈長
攝提御天衢.一照明萬方
不願發五色.不必呈九光
無用現重輪.無貴珥青黄
吾心願吾君.盛德如朝陽
照臨冒下土.威名燭無疆
不復迭而微.常進熾而昌
蟻行理雖切.丸跳比亦狂
病夫喜壯觀.蓬心遂恢張
異時環堵宮.但見生東牆
