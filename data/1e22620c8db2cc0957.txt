北苑龍茶者.甘鮮的是珍
四方惟數此.萬物更無新
纔吐微茫綠.初沾少許春
散尋縈樹遍.急採上山頻
宿葉寒猶在.芳芽冷未伸
茅茨溪口焙.籃籠雨中民
長疾勾萌併.開齊分兩均
带烟蒸雀舌.和露疊龍鱗
作貢勝諸道.先嘗祇一人
緘封瞻闕下.郵傳渡江濱
特旨留丹禁.殊恩賜近臣
啜爲靈藥助.用與上罇親
頭進英華盡.初烹氣味醇
細香勝却麝.淺色過於筠
顧渚慚投木.宜都愧積薪
年年號供御.天産壯甌閩
