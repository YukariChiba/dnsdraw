丁年仕轅門.欲食萬里肉
敵兵方强梁.邊境日局縮
是時十月交.轉戰大河曲
落日天地昏.風塵蔽川陸
我師自憑陵.虜騎出深谷
路窮矢交墜.壮士同僇辱
投身致網罟.南向長慟哭
忠義安可論.功名亦已覆
悠悠捐歲序.忽忽抱心曲
每生悔爲禍.致死倘還福
夜渡黄河冰.獨依荒榛宿
狐狸鳴我旁.虎豹相馳逐
脱身僅毫毛.夜動晝必伏
肌膚存空骨.性命半鬼籙
十月到亭堠.門人識風俗
回頭復長望.慷慨淚盈目
憶昔萬人出.今還一身復
可憐同時輩.視我猶鴻鵠
永棄絕域中.幾時脱臣僕
叩門謁主帥.長跪向人哭
可汗甚桀黠.其下亦輯睦
弩力思長策.勿輕用人屬
