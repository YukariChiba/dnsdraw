晉地素瘠埆.所憂冬氣差
明神享其誠.瑞霰飄爲花
輕絲瞥已没.散漫撲水涯
大片殊易積.彷彿填丘窊
饑鷹健欲擊.伏虎凍不拏
北響少鳴鴈.南飛絕驚鴉
肅然天地中.靡聞一聲譁
樓觀動曉色.江湖壓晴沙
度曲宜鼓琴.卷葉難吹笳
顧此勤斂俗.趨時務耕畬
三冬苟失望.二麥將不芽
造化善從欲.沾滋罔遺遐
須爲盈尺喜.勿興祁寒嗟
清威儼開府.和氣方當衙
餘潤匝千里.歡聲同一家
天人報應間.其速如馳車
我公心在民.致禱誠乃加
康衢有歌詠.繼者慚餘哇
