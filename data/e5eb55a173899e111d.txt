吾宗灑畫墨.似我詩得趣
未至心手忘.敢議江山助
東絹十幅圍.中有千尺樹
窮冬萬蟲蟄.拆地雙虬怒
彷彿風雨聲.想像棟梁具
人間汗反漿.對此毛髮豎
怪君物寫影.落筆神與遇
自言閲世孰.妙解等僧悟
每當槃薄餘.了知精靈聚
此圖尤傑出.持用博新句
墨君第一流.論世無殆庶
三熏且十襲.復靳爲子賦
