我行日益深.所遇日益好
森然過絕壁.慘淡石色老
層峰乍崩奔.峻峽忽開導
清溪瀉兩間.淺瀨浮水鳥
縈紆石路窄.構架野橋小
娟娟翠篠寒.時見木合抱
危亭偶平曠.是日見嵩少
峨峨重雲外.傲睨插蒼昊
坐令羣山勢.凌轢困籍蹈
平生忽俗事.丘壑情所好
無謀苟自給.薄官廢幽討
豈無幽棲士.顧我林下笑
會當採芝去.富貴曷足道
