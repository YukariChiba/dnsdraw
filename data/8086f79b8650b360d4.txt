儒科一廢四十年.甲寅詔下初興賢
雞窗夜半同起舞.竟讓祖生先著鞭
去乘騄駬首燕路.歸騎赤鯉游琴川
川中疑有古文學.子游故里今依然
采芹思樂絃且歌.官况雖清奈冷何
省臺衮衮豈足羨.燕雀喧啾入網羅
殘春積雨困花柳.天氣昏昏如中酒
怕逢北客問新事.更恨東人奪佳友
暮年離別意鮮歡.追思得失空長歎
詩成寫寄掩關卧.夢逐飛絮黏征鞍
