至音不傳徒按譜.不傳之妙心自許
手揮五絃目飛鴻.千載流風如接武
鶉衣百結甘藍縷.鬢雪浸浸用心苦
我知若人之用心.指下堪爲兒女語
神怡志定一齊鼓.和氣沖融塞天宇
忽然作意變軒昂.亦不哀吟動凄楚
醉翁已作黄鶴舉.君獨何爲在塵土
琅然清圖請更彈.使我三歎首屢俯
人生識意天所予.性情之適適其所
高山流水有知音.莫道吾人不如古
