君不見年年三月千叢媚.紫爛紅繁誇勝異
尋常人戴滿頭歸.醉折狂分不爲貴
枝閑葉盡根空培.人情皆待明年開
化工自有呼魂術.霜前喚下瓊瑶臺
王母親將金粉傅.麻姑齊借霓裳來
主人蓋是神仙才.不然此物胡爲而來哉
二姬勸酒誰引滿.長洲懶吏先舉杯
多感同年與攀折.吟詩欲謝難輕發
青宮校書方遁跡.代我作歌如錦拆
他年吾輩功業成.與君共作騎鯨客
