天明小兒更傳呼.髯劉已到城南隅
尺書真是髯手迹.起坐熨眼知有無
今人不作古人事.今世有此古丈夫
我聞其來喜欲舞.病自能起不用扶
江淮旱久塵土惡.朝來清雨濯鬢鬚
相看握手了無事.千里一笑毋乃迂
平生所樂在吳會.老死欲葬杭與蘇
過江西來二百日.冷落山水愁吳姝
新隄舊井各無恙.參寥六一豈念吾
別後新詩巧摹寫.袖中知有錢塘湖
