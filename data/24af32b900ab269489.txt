巖居得幽勝.俗累無憂傷
占彼鳳山腋.建茲法雲堂
宵眠一氈蒲.晝食幾稻粱
浄衆集善緣.勇猛能自强
瑞相嚴中楹.梵夾羅四旁
軒窗據蒼崖.松竹圍重岡
不雜人世喧.更覺禪味長
我嘗命賓友.間或携肴觴
中休憩丈室.遠覽登上方
念昔保城塹.屹然壯金湯
列剎以百數.息民殄千殃
爰居盡樂土.利用無缺斨
遂使吳會俗.長爲禮義鄉
何獨竺乾域.寶山亦清凉
