宦海足風波.洶湧百態動
更嗟爲郡難.一木支橈棟
利害秦越瘠.謗讟鄒魯鬨
區區美衆口.於道竟何用
一墮怨憎機.玉毀石可貢
鄉來羞染指.負此淮陽重
公今上柯山.威望壓羣衆
州橫車馬衝.吏黠機巧共
寬猛歎何適.往事成一夢
利孔百已竭.舉手下輒訟
其難皆如此.要以人折衷
如公補天子.輕重識抱甕
善刀而藏之.游刃真總總
政成餘嘯坐.事定略銜控
人生五馬貴.願公還舊供
歸來佐雄略.一洗潢池弄
我方煙霞痼.爾若丹霄鳳
儻知下愚賢.應笑臧文仲
