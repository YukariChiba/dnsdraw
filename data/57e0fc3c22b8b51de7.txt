路逢一石碑.亭亭傲風雨
停驂彷彿看.云是無主墓
末書戊申歲.屈指九十秋
是時龍渡江.甲子恍一周
借問葬者誰.承平百世祖
亦有周餘民.戰骨委黄土
太祖下江南.誓不戮一人
神孫再立國.天以報至仁
大河流血丹.屠毒誰之罪
潼關忽不守.皇皇依汴蔡
螳螂知捕蟬.不知黄雀來
今古有興廢.重爲生人哀
