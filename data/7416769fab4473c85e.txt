征南下車再寒暑.比屋罷民手摩撫
使渠安業不擾渠.恐負來時天上語
漢官題名當家譜.向來諸公孰爲伍
天下中庸有胡公.不畏彊禦陳仲舉
年時丞相雙旌舉.南浦飛雲作霖雨
文昌戎政念得人.誰令兩公歸接武
周宣中興藉方虎.秦王學士開天府
只今陛下更辛苦.要折遐衝付尊俎
忍饑種麥未蓋土.軍民嗸嗸兩難處
從容宫漏未遽移.亦及漁樵人物否
