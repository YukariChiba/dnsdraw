南山吐雲柳絮飛.北山之外煙草微
南山北山日在眼.問公此去何時歸
石淙山水更奇絕.水怒決石山崩摧
長空無聲曉色靜.忽聽萬壑懸驚雷
珊瑚缺折玉破碎.月落倒卷從天回
中流險絕不須道.笑侮灧澦憐離堆
平生好事心突兀.時於圖畫見仿佛
褰衣度水公莫畏.何須苦避蛟龍窟
明朝更作嵩少遊.五更絕頂看日出
