見說吳王送女時.行宮直到荆溪口
溪上千年送女潮.爲感吳王至今有
乃知昔人繇志誠.流水無情翻有情
平波忽起二三尺.此上疑與神仙宅
今人猶望荆之湄.長令望者增所思
吳王已歿女不返.潮水無情那有期
溪草何草號帝女.溪竹何竹號湘妃
靈濤旦暮自堪傷.的爍嬋娟又爭發
客歸千里自茲始.覽古高歌感行子
不知別後相見期.君意何如此潮水
