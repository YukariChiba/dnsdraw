道林岳麓天下無.下有萬頃之重湖
羣山奇變水清瀉.紫氣合沓來中區
張公扶持宇宙了.天與此境爲公娛
煙雲沖融几席上.幻出百態供朝晡
那知公亦寓焉耳.胸中炯炯如冰壺
平生忠孝心鐵石.不磨要與茲山俱
向來卜築營草木.汲汲可笑平泉愚
何如坐以眼爲界.卷藏雲夢吞衡巫
主人歸來頭正黑.劍履未給黄門扶
我雖忘世世不爾.唾手行取東西都
誰云古今不相及.今見謝傅東山圖
