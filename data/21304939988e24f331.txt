轉庵詩老手.久不見近作
尚友喜文會.分韻得真樂
聯翩來巨軸.淋漓想酬酌
異味非五鯖.良裘豈一貉
有如得良劑.居然起深瘼
雖微與茲集.所得良不薄
山王果爲累.竹林誠可畧
何妨贅賡酬.聊復資戲謔
永言相忘友.久要欣有託
後當不如今.今可不悟昨
亦欲見真率.正須先宿諾
少待天氣凉.偉觀灑高閣
