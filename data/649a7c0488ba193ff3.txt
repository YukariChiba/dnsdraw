爲惠不必廣.但問與者誰
受施何用多.名義以爲資
平生師友間.四海參寥師
一窮無四壁.百代有千詩
再逐越淮江.三年魯中歸
初無贊公色.不異浄名衣
才如得風鷁.已復觸藩羝
路貧誰肯憐.語妙君所知
我往立談間.欻若白受緇
迺知仁者聽.不待辛苦詞
趙侯名教士.勁氣噴長蜺
論吐天下公.而合吾所私
明窗弄文墨.妍語含英姿
要與識者論.且避羣兒癡
舊好無新功.終年此交綏
未須堅百戰.當即建降旗
