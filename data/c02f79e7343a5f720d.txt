曹瞞舉漢鼎.一目窺九州
凌轢欺孤兒.大蒙口舌羞
左慈有道者.何爲與之遊
堂堂清獻公.盛德豈操儔
鼇乃元放徒.爲公亦少留
了知高世士.至意俱難求
先生兩琴鶴.清節貫白頭
雅宜鴻寶書.取火遽自投
公今騎箕尾.笑談閱千秋
椿年亦細事.蟻夢輕封侯
强侯公自出.矯矯亦此流
作詩紀異事.誓將踵前脩
愧乏大手筆.爲公著嘉猷
