仙桂從攀後.人間播大名.飛騰諧素志.霄漢是前程.
持憲威聲振.司言品秩清.簾開春酒醒.月上草麻成.
丹陛淩晨對.青雲逐步生.照人裴玉瑩.鑒物憲陂明.
下直無他事.閒遊恣逸情.林僧開戶接.溪叟掃苔迎.
煮茗山房冷.垂綸野艇輕.神清宜放曠.詩苦益縱橫.
餘刃時皆仰.嘉謀眾佇行.四方觀啟沃.畢竟念孤平.
