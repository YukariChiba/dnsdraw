客從銀山來.遺我驪龍珠
高文偉大冊.至寶耀室隅
一讀心爲眩.再讀目爲盱
夫記者爲誰.潁封人之徒
人生天地間.母懷靡知愚
至恩嗟莫報.大節尤可吁
柏舟諒人只.蓼莪生子劬
所以茅季偉.鷄半饌設腴
所以王休證.魚雙甘旨需
此理有俱有.此心無息無
兒寒衣蘆花.母在足欣娛
兒罪履中野.母憐自噫嗚
高高心暉堂.申旦所依於
儼然其若存.何可離須臾
我吟方區區.我步方于于
起看物所性.因悟理不誣
懷哉反哺者.城頭尾畢逋
