夫君落落大雅姿.聲名早與賀白馳
錦囊千首不療饑.非詩窮人窮乃時
憶昔聞君未識面.獨傳句法誇清健
朅來白下一相逢.傾蓋論心曾幾見
劃然起柁春江流.我亦江頭尋去舟
人生相聚會有別.江水江花無盡愁
萬事不如歸去好.石田茅屋生春草
如君自是玉堂仙.輕車緩轡長安道
春日遲遲柳依依.攀柔條兮送君歸
