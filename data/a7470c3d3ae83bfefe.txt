春風吹榆林.亂莢飛作堆
荒園一雨過.戢戢千萬栽
青松種不生.百株望一枚
一枚已有餘.氣壓千畝槐
野人易斗粟.云自魯徂徠
魯人不知貴.萬竈飛青煤
束縛同一車.胡爲乎來哉
泫然解其縛.清泉洗浮埃
枝傷葉尚困.生意未肯回
山僧老無子.養護如嬰孩
坐待走龍蛇.清陰滿南臺
孤根裂山石.直幹排風雷
我今百日客.養此千歲材
茯苓無消息.雙鬢日夜摧
古今一俯仰.作詩寄餘哀
