蘇君善養志.以孝格神明
一朝蛻塵鞅.通籍赤霞城
相看疑夢寐.去若鵝毛輕
玉笙墮哀響.煙髦錯霓旌
丹井愈沈屙.橘葉通仙靈
至今華屋底.想像雙眉青
雲裝挹飛袖.蕊佩敲風鳴
茲事既茫邈.無階接蓬瀛
掬月漱吟齒.餐霞壽頹齡
藴真思遠託.何從保長生
漢武梓棺朽.秦皇鮑魚腥
空山鶴未歸.花發春冥冥
