前日君遠遊.相憐每獨悲
寧知君未返.自笑還若兹
賢者易姓逃.聖者微服馳
聖賢不必容.吾道其如飴
浮舟潁水清.遠與塵囂違
卜鄰西郊郭.得近樵漁期
主人文章伯.聲望高一時
平生莫往還.見我如舊知
勢與年俱忘.胸中坦無疑
人當意氣展.何有憂寒饑
反思萬類情.紏纒未易推
向者雖定居.睽孤常不怡
邇來暫奔走.師友足自持
物或損而益.吾又何怨爲
且苟無陳人.吾豈能至斯
歲窮景蕭條.多感令志衰
須君濟其弱.嗟子何當來
