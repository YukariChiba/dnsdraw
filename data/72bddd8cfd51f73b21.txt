士進固未易.退亦良獨難
西州多故人.歸路常險艱
有道獨行意.郭舟若神仙
勿輕銀兔符.傾倒金貂蟬
唐安君昔遊.百萬蠲逋錢
我亦常客夢.醉歌采菱船
父老尚相記.况君有前緣
想見東西湖.恩波漲春瀾
此地著經濟.紗籠相後先
潭潭相業堂.新題我所刊
政爲來者地.君行豈偶然
去去進明德.後日五四賢
