英英橋門彥.聲動翰墨場
已就沖天翼.如何復低翔
茲辰首征途.言尋八桂鄉
遠士望模式.會府欽才良
莫以瓊樹姿.怨彼霜霰妨
委順要達識.沮挫知堅剛
改序逢清和.飛花點行裝
登涉山川異.經從道路長
聽猿過南嶽.採芷沿三湘
應懷古騷人.搦筆爲篇章
行藏義在需.通塞時靡常
大器且自惜.晚成亦何傷
蓬瀛幾仙伴.佇子歸班行
