陽春倡者誰.欲和心已闌
故鄉渺千里.念之一辛酸
人生足離合.豈在共盤餐
胡然兒女情.苛留太無端
焉得不繫舟.使我懷抱寬
信美非吾家.會且即所安
後園桃李秋.蕪徑草木繁
酒來輒竟醉.歌强難爲歡
風雨打寒食.枯河盡瀰漫
故乏猜嫌累.誰能整其冠
惟當適意爾.曷貴呂極官
晉賢泣楚囚.衛女賦竹竿
願君憫羈思.所友路何曼
歸哉昔在陳.孔聖乏體胖
幸非艱棘徒.亦復謝欒欒
