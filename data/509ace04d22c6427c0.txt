五天何處望.心念起皆知.化塔留今日.泉鳴自昔時.
古苔生石靜.秋草滿山悲.莫道聲容遠.長歌白雪詞.
高懷逢異境.佳句想吟頻.月冷松溪夜.煙濃草寺春.
浮雲將世遠.清聽與名新.不見開岩日.空為拜影人.
景物搜求歇.山雲放縱飛.樹寒煙鶴去.池靜水龍歸.
暗榻塵飄滿.陰簷月到稀.何年燈焰盡.風動影堂扉.
