啟冊觀往載.搖懷考今情.終古已寂寂.舉世何營營.
悟彼眾仙妙.超然含至精.凝神契沖玄.化服淩太清.
心同宇宙廣.體合雲霞輕.翔風吹羽蓋.慶霄拂霓旌.
龍駕朝紫微.後天保令名.豈如寰中士.軒冕矜暫榮.
鸞鳳棲瑤林.雕鶚集平楚.飲啄本殊好.翱翔終異所.
吾方遺喧囂.立節慕高舉.解茲區中戀.結彼霄外侶.
誰謂天路遐.感通自無阻.
湣俗從遷謝.尋仙去淪沒.三元有真人.與我生道骨.
淩晨吸丹景.入夜飲黃月.百關彌調暢.方寸益清越.
棲神合虛無.洞覽周恍惚.不覺隨玉皇.焚香詣金闕.
西龜初定籙.東華已校名.三官無遺譴.七祖升雲輧.
體妙塵累隔.心微玄化並.一朝出天地.億載猶童嬰.
使我齊浩劫.蕭蕭宴玉清.
怡神在靈府.皎皎含清澄.仙經不吾欺.輕舉信有征.
疇昔希道念.而今果天矜.豈非陰功著.乃致白日升.
焉用過洞府.吾其越朱陵.
高真誠寥邈.道合不我遺.孰謂姑射遠.神人可同嬉.
結駕從之遊.飄飄出天垂.不理人自化.神凝物無疵.
因知至精感.足以和四時.
碧海廣無際.三山高不極.金台羅中天.羽客恣遊息.
霞液朝可飲.虹芝晚堪食.嘯歌自忘心.騰舉寧假翼.
保壽同三光.安能紀千億.
將過太帝宮.暫詣扶桑處.真童已相迓.為我清宿霧.
海若甯洪濤.羲和止奔馭.五雲結層閣.八景動飛輿.
青霞正可挹.丹椹時一遇.留我宴玉堂.歸軒不令遽.
欲超洞陽界.試鑒丹極表.赤帝躍火龍.炎官控朱鳥.
導我升絳府.長驅出天杪.陽靈赫重暉.四達何皎皎.
為爾流飄風.群生遂無夭.
予因詣金母.飛蓋超西極.遂入素中天.停輪太蒙側.
若華拂流影.不使白日匿.傾曦複亭午.六合無暝色.
道化隨感遷.此理誰能測.
九龍何蜿蜿.載我升雲綱.臨睨懷舊國.風塵混蒼茫.
依依遠人寰.去去邇帝鄉.上超星辰紀.下視日月光.
倏已過太微.天居煥煌煌.
停驂太儀側.整服金闕前.肅肅承上帝.鏘鏘會群仙.
鴻爐發靈香.廣廡張鈞天.玉醴洽中座.霞膏充四筵.
良期無終極.俯仰移億年.
峻朗妙門辟.澄微真鑒通.瓊林九霞上.金閣三天中.
飛虯躍慶雲.翔鶴摶靈風.鬱彼玉京會.仙期六合同.
予升至陽元.欲憩明霞館.飄飄瓊輪舉.曄曄金景散.
結虛成萬有.高妙咸可玩.玉山鬱嵯峨.琅海杳無岸.
暫賞過千椿.遐齡誰複算.
招攜紫陽友.合宴玉清台.排景羽衣振.浮空雲駕來.
靈幡七曜動.瓊障九光開.鳳舞龍璈奏.虯軒殊未回.
高升紫極上.宴此玄都岑.玉藻散奇香.瓊柯流雅音.
靈風生太漠.習習吹人襟.體混希微廣.神凝空洞深.
蕭然宇宙外.自得乾坤心.
晨登千仞嶺.俯瞰四人居.原野間城邑.山河分裏閭.
眇彼埃塵中.爭奔聲利途.百齡寵辱盡.萬事皆為虛.
自昔無成功.安能與爾俱.將期駕雲景.超跡升天衢.
骨煉體彌清.鑒明塵已絕.恬夷宇宙泰.煥朗天光徹.
羽服參煙霄.童顏皎冰雪.隱符千魔駭.鳴玉萬帝悅.
遂使區宇中.祅氣永淪滅.
朝逾弱水北.夕憩鐘山頂.顓頊清玄宮.禺強掃幽境.
燭龍發神曜.陰野彌煥炳.導達三氣和.驅除六天靜.
玉樓互相暉.煙客何秀穎.一舉流霞津.千年在俄頃.
揚蓋造辰極.乘煙遊閬風.上元降玉闥.王母開琳宮.
天人何濟濟.高會碧堂中.列侍奏雲歌.真音滿太空.
千年紫柰熟.四劫靈瓜豐.斯樂異荒宴.陶陶殊未終.
整駕辭五嶽.排煙淩九霄.紛然太虛中.羽旆更相招.
且盼蓬壺近.誰言昆閬遙.悠悠竟安適.仰赴三天朝.
予招三清友.迥出九天上.撓挑絕漠中.差池遙相望.
大空含常明.八外無隱障.鸞鳳有逸翮.泠然恣飄颺.
寥寥唯玄虛.至樂在神王.
縱身太霞上.眇眇虛中浮.八威先啟行.五老同我遊.
靈景何灼灼.祥風正寥寥.嘯歌振長空.逸響清且柔.
遨嬉無跡賞.顧眄皆真儔.不疾而自速.萬天俄已周.
返視太初先.與道冥至一.空洞凝真精.乃為虛中實.
變通有常性.合散無定質.不行迅飛電.隱曜光白日.
玄棲忘玄深.無得固無失.
