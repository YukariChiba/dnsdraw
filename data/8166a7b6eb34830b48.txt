近甸騷屑餘.當宁焦勞甚
剖符寄非輕.弄印擇已審
盎然春風和.解此寒色凜
吾聞守四隣.豈必衛堂寢
惡馬易調伏.小鮮難烹飪
臘前況屢白.秋杪定一稔
我侯但凝香.彼州自奠枕
英英尚書郎.餞詩麗如錦
驪珠忽滿軸.繼者皆曹沈
顧予如病鶴.欲鳴聲復噤
寧論鬼揶揄.行以親來諗
南歸掣齋鈴.儻留故人飲
