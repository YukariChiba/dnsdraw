大儀斡四運.環轉當初陽
天根起自復.氣踵生以黄
卓然五陰中.標示君子祥
芳芸豈不馥.碩果終自香
有開南國彥.氣稟惟純剛
况逢子之半.弧矢射四方
浩然祖鄒人.清介如道鄉
源流義理熟.滋養苗脈長
自登蜀道來.玉節明於霜
潢池有佩犢.紫邏無羝羊
星回參井間.草木爛以光
種善如種禾.去惡如去稂
只從一念中.坰野皆斯臧
玉𥹋不用餐.石髓不用嘗
台背而兒齒.好德自爾康
笑渠役役者.日景以線量
