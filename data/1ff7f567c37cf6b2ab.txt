秋容滿苕谿.天籟生菌閣
幽懷對蕭辰.意味更沖泊
招朋傾一盛.相與慰牢落
抵掌談世事.亦可資一噱
須臾白玉盤.高掛青綃幙
賞心與景會.喜極悲還作
渺然望西南.慨想舊猿鶴
豈無首丘情.歸去事耕鑿
奈何朝廷上.聚鐵方鑄錯
棄置勿復道.洗盞更深酌
我老倦吟詩.無悰紀行樂
故人詩筒來.晨簷有鳴鵲
