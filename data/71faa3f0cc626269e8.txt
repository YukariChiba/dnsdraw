君不見相如容貌窮不枯.卓氏恥之分百奴
一朝奉指使筇筰.駟馬赤車從萬夫
仲元君平更高妙.寄食耕卜霜眉鬚
兩川人物古不乏.數子風流今可無
參軍少年飽經術.期作侍中司御壺
老披青衫更矍鑠.上馬不用兒孫扶
一朝忽解印綬去.恥將詩禮攘裙襦
懸知百年事已定.却笑列仙形甚臞
東阡北陌西風入.瑞草橋邊人叫呼
想見紅圍照白髮.頹然醉卧文君壚
