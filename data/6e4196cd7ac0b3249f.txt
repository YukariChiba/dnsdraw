眷麓山之面隩.有絃誦之一宮
鬰青林兮對起.背絕壁之穹隆
獨樵牧之往來.委榛莽其蒙茸
試芟夷而却視.翕衆景之來宗
擢連娟之修竹.森偃蹇之喬松
山靡靡以旁圍.谷窈窈而潜通
翩兩翼兮前張.擁千麾兮後從
带湘江之浮淥.矗遠岫兮橫空
何地靈之久閟.昉經始乎今公
怳棟宇之宏開.列闌楯之周重
撫勝概以獨出.信茲山之有逢
予揆名而諏義.爰遠取於舞雩之風
昔洙泗之諸子.侍函丈以從容
因聖師之有問.各跽陳其所衷
獨點也之操志.與二三子兮不同
方舍瑟而鏗然.諒其樂之素充
味所陳之紆餘.夫何有於事功
蓋不忘而不助.示何始而何終
于鳶飛而魚躍.實天理之中庸
覺唐虞之遺烈.儼洋洋乎目中
惟夫子之所與.豈虛言之是崇
嗟學子兮念此.遡千載以希蹤
希蹤兮奈何.盍務勉乎敬恭
審操舍兮斯須.凜戒懼兮冥濛
防物變之外誘.遏氣習之內訌
浸私意之脫落.自本心之昭融
斯昔人之妙旨.可實得於予躬
循點也之所造.極顔氏之深工
登斯亭而有感.期用力於無窮
