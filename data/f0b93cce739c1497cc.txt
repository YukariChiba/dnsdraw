荆山已童若耶涸.若耶可採山可鑿
金精少皡不敢秘.鑑坏飛就歐冶錯
祝融煽焰千丈芒.玄冥洗光萬里爍
冷侵鸞鏡影自舞.泓澈鬼神膽欲落
圓象曜靈絳氣浮.玉臺懸處風颼颼
山人一玩一心駭.毛骨竦豎難竚留
直徵千金就我賣.拂拭高堂向人挂
我行鏡中人亦行.我拜鏡中人亦拜
向前試問鏡中人.一我何緣有兩身
知是傍人知是我.一笑問君誰假真
人在鏡中亦一笑.惟我與君同一照
照人照我休照形.照出人心方是明
