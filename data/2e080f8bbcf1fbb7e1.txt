往夏新閣成.拔去園中葵
萬花間千蕊.十夫勞徙移
羣香頗猗狔.密影初參差
烈日吁可畏.時雨不能滋
未秋葉先隕.欲冬柯已萎
虛蒙灌溉恩.無復嫣然姿
啅雀飛且止.不肯登空枝
寒螿守枯荄.未忍相棄離
永懷斬新日.豈料憔悴期
誰呼殷七七.來伴紅裳兒
金鼎一劑藥.返魂庸可追
春來作高亭.綠沼揚清漪
舊蹊類陳迹.遠圃分芳蕤
結根旬浹間.生意渾熙熙
微白李賦質.小紅桃入肌
柳條無顔色.已含烟雨眉
遊蜂相召引.有底渠先知
地力固自若.大鈞不偏私
競秀非機巧.向衰非鈍遲
萬物理固然.颺芬須得時
