棄置鋤犁就車馬.從來計出古人下
塵埃好在三尺桐.不疑萬世期子野
明經使者著書郎.風雨乘馹忘夙夜
回車過門問無恙.何意深巷勤長者
聖師之後蓋多賢.領略世故有餘暇
白面長身雖不見.好古發憤尚類也
自然身如警露鶴.每先鳴雞整初駕
北行河决所至郡.肅肅王命哀鰥寡
力排滹沱避城郭.深澤疲民且田舍
賈生三策藏胸中.羿矢百中不虛捨
行歸定拜關內侯.但賜黄金恐非價
