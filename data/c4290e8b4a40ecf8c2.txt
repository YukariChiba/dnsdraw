鴟夷飲江共曉汲.麈尾拂屏翻墨汁
密雲黯黯扶天來.黑風冥冥吹海立
濤奔浪駭恣神怪.驚起蒼龍九淵蟄
鬚髯怒插霜戟寒.鱗甲光摇春雨濕
身蟠遠勢欲萬里.吻渴滄溟歸一吸
僧繇汗背葉公走.祇合庸奴事供給
所翁湖海陳元龍.小傍皇華在原隰
酒酣作畫特餘事.大手能旋倚天笠
只恐通神風雨急.抉破天門夜飛入.明日山翁倚屏泣
