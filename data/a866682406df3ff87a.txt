露氣寒光集.微陽下楚丘.猿啼洞庭樹.人在木蘭舟.
廣澤生明月.蒼山夾亂流.雲中君不降.竟夕自悲秋.
驚鳥去無際.寒蛩鳴我傍.蘆洲生早霧.蘭隰下微霜.
列宿分窮野.空流注大荒.看山候明月.聊自整雲裝.
野風吹蕙帶.驟雨滴蘭橈.屈宋魂冥寞.江山思寂寥.
陰霓侵晚景.海樹入回潮.欲折寒芳薦.明神詎可招.
