使君自是廊廟器.五馬一麾聊爾耳
今年清凈獄既空.去歲豐登米不貴
郡中九賢政可十.京兆三王何足四
乘閒領客宴江閣.對景題詩忘肉味
坐間僚屬總文采.筆下波瀾更源委
夏木陰陰啼鳥喧.烟波渺渺輕帆駛
錯落觥籌略達尊.從容笑語窮幽意
嗟予薄命捩翻羹.卧病空齋吟擁鼻
畫㦸凝香不同賦.白衣送酒猶霑醉
追攀逸韻苦無才.想像清歡欲生翅
蘭亭被罰定非佳.金谷望塵吁可媿
他年江左仰遺風.應有畫圖傳盛事
