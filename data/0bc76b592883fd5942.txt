西憶岐陽信.無人遂卻回.眼穿當落日.心死著寒灰.
霧樹行相引.蓮峰望忽開.所親驚老瘦.辛苦賊中來.
愁思胡笳夕.淒涼漢苑春.生還今日事.間道暫時人.
司隸章初睹.南陽氣已新.喜心翻倒極.嗚咽淚沾巾.
死去憑誰報.歸來始自憐.猶瞻太白雪.喜遇武功天.
影靜千官裏.心蘇七校前.今朝漢社稷.新數中興年.
