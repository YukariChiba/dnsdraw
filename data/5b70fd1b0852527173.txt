吾世本寒賤.吾身守貧約
家徒立四壁.無田負城郭
終歲服一衣.無裝貯囊橐
吾雖得一官.官微月俸薄
況屬歲凶荒.饑民填溝壑
吾幸有寸祿.不至苦隕穫
隨分且飽煖.不然亦流落
爾等勤初學.旡恥衣食惡
仁義足飽飫.道德堪咀嚼
二者肥爾軀.不同乳與酪
爾無嫌粗糲.爾勿厭藜藿
富貴自努力.青雲路非邈
