執象宗玄祖.貽謀啟孝孫.文高柏梁殿.禮薄霸陵原.
宮仗辭天闕.朝儀出國門.生成不可報.二十七年恩.
虞帝南巡後.殷宗諒暗中.初辭鑄鼎地.已閉望仙宮.
曉落當陵月.秋生滿旆風.前星承帝座.不使北辰空.
業大承宗祖.功成付子孫.睿文詩播樂.遺訓史標言.
節表中和德.方垂廣利恩.懸知千載後.理代數貞元.
夢減三齡壽.哀延七月期.寢園愁望遠.宮仗哭行遲.
雲日添寒慘.笳簫向晚悲.因山有遺詔.如葬漢文時.
