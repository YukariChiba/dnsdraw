憶始識君時.愛君世緣薄
我亦吏王畿.不爲名利著
春尋仙遊洞.秋上雲居閣
樓觀水潺潺.龍潭花漠漠
吟詩石上坐.引酒泉邊酌
因話出處心.心期老巖壑
忽從風雨別.遂被簪纓縛
君作出山雲.我爲入籠鶴
籠深鶴殘顇.山遠雲飄泊
去處雖不同.同負平生約
今來各何在.老去隨所託
我守巴南城.君佐征西幕
年顏漸衰颯.生計仍蕭索
方含去國愁.且羨從軍樂
舊遊疑是夢.往事思如昨
相憶春又深.故山花正落
