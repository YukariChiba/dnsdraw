朝哭心所愛.暮哭心所親
親愛零落盡.安用身獨存
幾許平生歡.無限骨肉恩
結爲腸間痛.聚作鼻頭辛
悲來四支緩.泣盡雙眸昏
所以年四十.心如七十人
我聞浮屠教.中有解脫門
置心爲止水.視身如浮雲
斗擻垢穢衣.度脫生死輪
胡爲戀此苦.不去猶逡巡
迴念發弘願.願此見在身
但受過去報.不結將來因
誓以智慧水.永洗煩惱塵
不將恩愛子.更種悲憂根
