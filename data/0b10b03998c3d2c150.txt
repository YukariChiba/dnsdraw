紫雲之山幾千丈.勢壓岷峩欲爭長
茫茫巨浸擘山開.萬穴魚龍寄深廣
眼明遥見使君家.華堂夜魄栖簷牙
手釣峽流揖峯翠.裾珮縹緲凌雲霞
仲宣登樓炫能賦.字字悲啼嘆飄寓
他人有心予忖之.魏奪劉傾渠不顧
使君胸著萬卷書.向來游戲從魚符
拂衣歸卧喚不出.但有憂國心鬰紆
日落未落飛鳥滅.却立闌干思橫發
一川樵牧歌太平.萬古關河感亡國
麗詞落紙煥黼裳.細研物變窮天藏
憑誰薦之九天上.我無羽翮不得將
公乎豈久榛棘下.狗監猶能援司馬
子虛大人何足云.願賦蒸民追大雅
