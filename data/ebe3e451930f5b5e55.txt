箬水青似箬.玉山碧於玉
逼霄沓萬狀.截地分千曲
萍解深可窺.林豁遙在矚
已高物外賞.稍滌區中欲
野鶴翔又飛.世人羈且跼
沈吟跡所悞.放浪心自足
緬懷虛舟客.願寄生芻束
說詩整頹波.立義激浮俗
荆吳備登歷.風土隨編錄
恨與清景別.擬教長路促
溪鳥語鸝嘍.寺花翻躑躅
印圍水壇淨.香護蓮衣觸
捧經啓紗燈.收袵禮金粟
安得扣關子.玄言對吾屬
