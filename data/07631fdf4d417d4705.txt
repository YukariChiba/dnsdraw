六月紅塵如火烈.朝來一雨炎威歇
漸看蘋末起凉颸.推上冰輪作清絕
王孫叱馭欲何之.直向銓曹射佳闕
天生良才必有用.豈應付與噲等埒
幾載低頭丐祠祿.歲寒頗獲固窮節
儻逢佳士重薦論.平視朝紳可頏頡
顧我幽居苦羞縮.却掃柴門學藏拙
每向水邊狎鷗鳥.未遑郊外習綿蕝
君能脫略時從遊.嘗鼎一臠端可別
臨行尚作半日留.滿泛青甆話離別
秋風若遇南飛鴻.好寄一聲慰騷屑
