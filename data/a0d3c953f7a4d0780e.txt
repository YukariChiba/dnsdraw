靈王太子本讀書.縱談穀洛參諸儒
生來不見全盛初.老成遺訓誰楷模
心知漸失文武餘.蕭然直入山中居
山間吹笙鳳凰呼.升天白日乘龍車
周人聚觀拜路隅.明月爲佩雲爲裾
歸來千歲孰在無.赤松老彭自爲徒
上侍玉宸臨九區.烜赫不類山澤癯
依山作邑賢大夫.夜中焚香溯空虛
我欲從之駕肩輿.秋風八月來徐徐
