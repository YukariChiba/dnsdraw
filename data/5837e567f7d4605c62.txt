建子玉杓直.黄昏月如霜
除道啟柴扃.客來巾履忙
滿炷寒缸油.共此書檠光
平生卜鄰願.何意登我堂
定交吾豈敢.南榮慚伯陽
執手道古作.遺篇記河梁
破窗風鳴悲.孤客多慨傷
危腸不捄饑.我詩安得昌
成章類村歌.但可侶牛羊
收功翰墨藪.微子誰能良
開卷得雅音.玉鑾導旂常
閉戶坐相念.雪深梅暗香
