名山潭洞中.自古多祕邃
君將接神物.聊用申祀事
鎔金象牙角.尺木無不備
亦既奉真官.因之徇前志
持來展明誥.敬以投嘉瑞
鱗光煥水容.目色燒山翠
吾皇病秦漢.豈獨探幽異
所貴風雨時.民皆受其賜
良田爲巨浸.污澤成赤地
掌職一不行.精靈又何寄
唯貪血食飽.但據驪珠睡
何必費黃金.年年授星使
