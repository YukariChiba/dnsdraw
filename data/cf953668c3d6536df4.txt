昔人愛仙掌.歸時倒騎驢
風味顧不淺.豈以俗士拘
我來過溪橋.效顰返肩輿
異世頗同懷.往者不可呼
是時秋冬交.霜後木落疏
人家在窈窕.溪山如畫圗
我老尚羈束.媿爾鶩與鳬
川光媚煙景.沿戯得自如
人生一世間.過眼皆空虛
偶然及勝踐.臨覽復起予
尚當風月夕.藉地倒一壺
意亦不在酒.得句聊自書
誰能五侯門.長鋏歸來乎
