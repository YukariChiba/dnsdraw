急詔下林間.天教公未閑
虎符重領郡.鴛序暫離班
道直言皆壯.心和鬢不斑
紫騮曾識駕.白羽可平姦
邊地塵初靜.鄰邦化匪艱
前途從吏接.後乘約僧還
旗影明寒水.梅花動曉關
下車逢日吉.滌印破春慳
惠政流人至.清吟俗事刪
條依蕭守跡.仙認竇君顔
千古同歌袴.期年即賜環
敢云能下榻.同看九華山
