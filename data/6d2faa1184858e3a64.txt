人言鼻聽無如龍.聽不以耳乃反聾
未若水母本無目.隔水響應相鳴雄
我持此理問張瞍.廢目任耳偏能聰
忍聞此聲亦憒憒.俗囂政在羣鳴中
枉將蟻動作牛鬭.妄遣蚊聚成雷公
昔人樂歸瞽其職.五音六律詩人矇
我琴三尺玉橫膝.欲廣舜孝歌時雍
游魚舞獸解人意.此意憂樂斯民同
瞍乎洗耳試一聽.莫似北客歌南風
