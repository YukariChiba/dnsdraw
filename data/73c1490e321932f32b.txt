新開湖邊秋夢曉.雞犬無聲人悄悄
試揭疏篷覘日華.水面殘星猶繚繞
嘗聞明珠藏巨浸.光焰一出輝群草
篙師爲我暫停櫓.罔象終期入幽討
波間宛轉興方豪.依然別恨生懷抱
故人離群東海頭.徇祿摧眉事枯槁
菰梢蘋末翠猶在.蕙蘭憔悴青楓老
浪游不知歲月徙.舊約無端失天杪
目羨南鴻兩兩飛.安得身同羽翰小
游胥堂在吾必行.一榻數椽應預掃
