胸中朝市遠.何必擇所居
門無結駟客.山林入吾廬
西洛有君子.筑室城之隅
種松在庭戶.志與淵明俱
朝挹西山爽.暮尋南澗娛
霜中鶴骨瘦.雨夜龍髯疏
主人應相似.節抱陵雲孤
不知寒暑遷.肯徇世俗趨
昔稱水南北.去曳侯門裾
能伴松菊老.固知涇渭殊
我恨營口腹.斂板慚妻孥
三逕未能歸.高臥子不如
青衫滿塵土.何時返樵漁
未用北山移.我來只須臾
