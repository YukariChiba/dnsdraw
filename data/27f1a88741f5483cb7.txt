滏陽從事如瓠壺.雖如瓠壺中不粗
十圍腰腹八尺軀.出行不敢用肩輿
馬壯如牛形虎如.載之喘汗蹶不趨
倒牀甘寢鼻輒呼.隠如雷霆驚里閭
覺來長嘯忽軒渠.口吻咳唾出明珠
詆嘲風月戲鳥魚.攟摭草木窮根鬚
大聲鏗鏘金石俱.小聲要眇韵笙竽
泠泠清風濯暑餘.玉壺之冰列坐隅
夷甫衛玠談玄虛.蒙莊執策算有無
乃知公孫不碩膚.炯如列仙形甚臞
瑶泉之酒出中厨.時節貢獻帝所須.頗亦霑丐及吾徒
知汝燥吻思江湖.作書亟遣長鬚奴
焦山未沃東海枯.笑我一勺安可濡
