霜鋪鴛瓦茸茸白.紅日破寒舒曉色
小枝斜傍碧闌干.光透香融嬌欲滴
緣何便證紫金容.勝妙從來衆香國
時世梳粧嫌不稱.豈假嫩黄拂宫額
清潤疑和玉髓膏.鮮妍似鍊鸞蜂液
團香掠蘂太辛勤.堪笑蜜房屯羽客
更有一般超絕處.畫史儘工描不得
漏板丁丁夜向闌.金波浸影寒光溢
賞奇自昔屬多情.況復南人多未識
恰及開時寄一枝.後時便恐香難拾
須藉高才與發揚.妙句收歸花萼集
