武夷之山如畫圖.中有玉洞藏仙都
一溪穿空舞澎湃.九曲度盡方盤紆
細看直疑路中斷.已轉始覺川平鋪
諸峯削成鳥亦怖.危磴豈復人能踰
機巖學館第傳授.鼓樓石牀知有無
坐令丹梯化一鶴.又喚立筍成三姑
遊人來觀但借問.道士指說猶驚呼
神君曾孫在何許.想見幔亭空藥爐
千崖萬壑心賞倦.正喜松風清坐隅
歸舟瞥然箭脫手.醉目眩我雙明珠
