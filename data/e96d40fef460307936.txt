力田望逢年.倚市勝刺繡
十年丘里語.失火要自救
君行半天下.何處得耆舊
請從老龐說.龍風相赴湊
全家隠鹿門.遺安不求富
常時拜牀下.大鐘盡徐扣
男兒惟一身.用在百歲後
譬如營屋室.宗廟先庫廄
不聞買山隠.而有居巷陋
君看鍾鼎家.粱肉或墨瘦
寧爲賣文活.一經老學究
出身即九折.時命迺大繆
向來尸裹革.口語困逗留
居然齒編貝.月粟供賃僦
何知山澗底.鹿豕對飯糗
文章忌隨人.謹勿誇客右
書林無淺植.筆耒有深耨
紛紛青紫楦.後進渠領袖
結交兩任昉.設客一陰就
卑官慚處贈.俚語致公壽
