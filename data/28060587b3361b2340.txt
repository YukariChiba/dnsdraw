卧龍起草廬.扶漢有餘忠
欲結紫髯客.共追黄星公
一言根本定.萬里氛翳空
指此爲虎踞.長嘯吞西風
夫豈樊吾圃.以虞他人攻
烏林逸元惡.入蜀愴途窮
汝亦趙佗輩.區區帝江東
吾意本謂何.劍佩殊不同
後來矯虔人.藉口欺盲聾
九折劍閣棧.一泥函關封
盜賊柄干將.姦雄非英雄
老我弔古癖.徘徊梵王宮
城壞遺甃泯.江徙孤岸穹
中原芳草外.戰塵春濛濛
酒盡欲下山.目極斜陽紅
