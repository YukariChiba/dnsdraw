百年九十多.百里九十半
我持千歲樽.祝公椿松算
憶昔釣璜叟.桓桓鷹揚旦
是時年未百.一出戡禍亂
丹書佐太平.樹立更明煥
又思淇澳翁.盛德爲世冠
懿戒亦何年.耄境若童草
前公十年期.丹扆隆簡眷
太公出爲將.遠業俟時奮
後公更五年.進德當不倦
武公入爲相.蒼生副深願
昭代儒老成.碩望孚衆觀
百年未爲多.名節千載看
后皇啟昌運.萬一效裨贊
