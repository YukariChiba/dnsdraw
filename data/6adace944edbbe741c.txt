身外無徭役.開門百事閑.倚松聽唳鶴.策杖望秋山.
萍任連池綠.苔從匝地斑.料無車馬客.何必掃柴關.
閑臥銷長日.親朋笑我疏.詩篇隨分有.人事度年無.
情性僻難改.愁懷酒為除.誰能思此計.空備滿床書.
白日逍遙過.看山複繞池.展書尋古事.翻卷改新詩.
賒酒風前酌.留僧竹裏棋.同人笑相問.羨我足閒時.
好景時牽目.茅齋興有餘.遠山經雨後.庭樹得秋初.
道侶憐栽藥.高人笑養魚.優遊隨本性.甘被棄慵疏.
永日廚煙絕.何曾暫廢吟.閒時隨思緝.小酒恣情斟.
看月嫌松密.垂綸愛水深.世間多少事.無事可關心.
一生能幾日.愁恨也無端.遇酒酕醄飲.逢花爛熳看.
青雲非失路.白髮未相干.以此多攜解.將心但自寬.
萬事徒紛擾.難關枕上身.朗吟銷白日.沈醉度青春.
演步憐山近.閑眠厭客頻.市朝曾不到.長免滿衣塵.
野性多疏惰.幽棲更稱情.獨行看影笑.閑坐弄琴聲.
懶拜腰肢硬.慵趨禮樂生.業文隨日遣.不是為求名.
生計甘寥落.高名愧自由.慣無身外事.不信世間愁.
好酒盈杯酌.閑詩任筆酬.涼風從入戶.雲水更宜秋.
拙直難和洽.從人笑掩關.不能行戶外.甯解走塵間.
被酒長酣思.無愁可上顏.何言歸去事.著處是青山.
