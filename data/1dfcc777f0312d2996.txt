洛陽碧水揚春風.銅駝陌上桃花紅
高樓疊柳綠相向.綃帳金鑾香霧濃
龍裘公子五陵客.拳毛赤兔雙蹄白
金鈎寶玦逐飛香.醉入花叢惱花魄
青娥皓齒列吳娼.梅粉粧成半額黄
羅屏繡幕圍寒玉.帳裏吹笙學鳳凰
細綠圍紅曉烟濕.車馬騑騑雲櫛櫛
瓊蕊杯深琥珀濃.鴛鴦枕鏤珊瑚澀
吹龍笛.歌白紵.蘭席淋漓日將暮
君不見灞陵岸上楊柳枝.青青送別傷南浦
