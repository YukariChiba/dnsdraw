新堂燕雀喜.竹籬挂藤蘿
崩奔風濤裏.得此巢龜荷
西山效爽氣.南浦供清波
會心不在遠.容膝何須多
先生淮海俊.踏地嘗兵戈
飄飄萬里道.芒鞵厭關河
風吹落下邑.楚語成吳歌
豈不有故國.荒垣鞠秋莎
無庸說當歸.到處皆南柯
卜遷不我遐.一水明青羅
閉戶長獨佳.奈客剝啄何
會令蒼苔石.屐齒如蜂窠
