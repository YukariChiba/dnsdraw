七年收朝迹.名不到權門
耿耿一寸心.思與窮友論
憶昔西戍日.孱虜氣可吞
偶失萬戶侯.遂老三家村
朱顔捨我去.白髮日夜繁
夕陽坐溪邊.看兒牧雞豚
雕胡幸可炊.亦有社酒渾
耳熱我欲歌.四座且勿喧
即今黄河上.事殊曹與袁
扶義孰可遣.一戰洗乾坤
西酹吳玠墓.南招宗澤魂
焚庭涉其血.豈獨清中原
吾儕雖益老.忠義傳子孫
征遼詔儻下.從我屬櫜鞬
