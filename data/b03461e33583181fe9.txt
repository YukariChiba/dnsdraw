寂寞三冬至.飄然瘴海中
不嫌羈寓遠.屢感歲華窮
父老憐匏繫.肴蔬盛簋饛
一歡爲子壽.百福與君同
已慣鳶飛墮.真忘馬首東
南間行自變.重譯不須通
椰酒醍醐白.銀皮琥珀紅
傖獰醉野獠.絕倒共鄰翁
藷芋人人送.囷庖日日豐
瘴收黎母谷.露入菊花叢
海蜑羞蚶蛤.園奴饋韭菘
檳榔代茗飲.吉內禦霜風
悵望懷諸阮.遙知憶小馮
客身雖嶺嶠.逸想在瀛蓬
介階惟偕母.龐團獨侍公
故山千萬里.此意託飛鴻
