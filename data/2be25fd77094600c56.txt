鞍馬覆山黑.旌旗垂野紅
問遠誰當行.太守臨蜀中
太守時之豪.學博文章工
人事未稱遂.﨑嶇已巴東
公年方六十.皎皎頭如童
不服何首烏.自有夜氣充
丹田芙蕖開.餘光發形容
推此見治民.亦與治身同
以静鎮浮躁.以仁蘇疲癃
一夫無向隅.四野常年豐
間出作遨頭.伐擊鼓與鐘
遠民生愛敬.有古循吏風
豈止招學徒.區區繼文翁
