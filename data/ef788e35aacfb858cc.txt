陰山多風埃.白日下雨雹
君子何必陋.士氣見淳樸
巴江亦能騷.蘭陵善爲學
斯文隨所化.後輩仰先覺
褐衣懷美質.隠隠含山璞
先生來何遲.絢秀待追琢
板輿行不難.雙鴈度雲邈
未嫌一簞蔬.頗勝五鼎渥
教人此其本.何異墊巾角
我昔困虀鹽.爲子得妙斵
王明躬孝治.正要夔典樂
小試臺閣資.還來侍經幄
