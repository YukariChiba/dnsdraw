綠野带江春漠漠.露溼花蔫朝暮薄
年芳婉娩欲辭人.啼鳥殷勤勸行樂
提壺真起予.十千美酒當賸沽
金龜寶貂家所無.持底可過黄公壚
調官東來今幾日.謂有公田宜種秫
朝廷未除私釀律.安得一試焦革術
提壺鳥.嘆吾與爾皆悠悠
君不見長安兩市多高樓.大書酒旆招貴遊
脫聞提壺鳴樹頭.論槽買甕更獻酬
庶幾此聲知所投.胡爲南鄉長滯留.端使北宗狂客羞
