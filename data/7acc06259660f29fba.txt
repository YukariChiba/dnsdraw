居庸滅烽惟留屯.時平更覺將軍尊
鈴齋看雪擁衲坐.急鼓又報邊城昏
百壺高宴梨栗圃.千里未盡桑麻村
天憐公老無以樂.一星飛墮從天門
得無遺履穀城化.恐是喫草金華魂
不然荆棘霜露底.兀然奇怪來無根
女媧擣鍊所遺棄.奔潀尚有河漢痕
豈其謀國坐不用.聊以永日寧復論
跳梁不憂牧並塞.綏納可使魚游盆
公歸廊廟誰得挽.此石萬古當長存
