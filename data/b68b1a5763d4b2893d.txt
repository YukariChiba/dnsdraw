去年圩破官不救.闕食逋亡十八九
今年大水如去年.民困適遭何令賢
賢哉何令能治水.槍木編蘆多准擬
賞罰公平貧富均.赤脚親臨食亡匕
每趨危墊必身先.往復連宵幾百里
浪頭作惡工莫施.一拜能令二龍起
白龍先去黑龍隨.鱗鬣分明皆見之
須臾浪定埂可禦.父老驚嗟咸涕洟
西門投巫安足比.亦勝乘輿濟溱洧
活我生靈十萬家.惠澤陰功浹神理
天子臨軒方用才.時時有詔搜草萊
請歌何令能治水.願採斯言獻天子
