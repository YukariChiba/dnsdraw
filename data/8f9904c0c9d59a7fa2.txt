黄鶴樓前月滿川.抱關老卒饑不眠
夜聞三人笑語言.羽衣著屐響空山
非鬼非人意其仙.石扉三叩聲清圓
洞中鏗鈜落門關.縹緲入石如飛烟
鷄鳴月落風馭還.迎拜稽首願執鞭
汝非其人骨腥羶.黄金乞得重莫肩
持歸包裹敝席氈.夜穿茅屋光射天
里閭來觀已變遷.似石非石鉛非鉛
或取而有衆憤喧.訟歸有司今幾年
無功暴得喜欲顛.神人戲汝真可憐
願君爲考然不然.此語可信馮公傳
