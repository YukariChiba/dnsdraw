劍外開三蜀.回中宿萬兵
召還宜北覲.賜鉞又西征
體貌均先後.權綱一重輕
淵衷尤慎簡.輿意尚難平
伊昔藩條振.於今治體成
有爲終簡易.無迹但恢閎
筆下銷頑弊.樽前得隱情
快如長劍立.通若巨河傾
闊刃從虛落.醇源及物情
山川增氣象.草木遂勾萌
暖褐三冬足.豐疇百室盈
詠歌今父母.畏服古神明
方幸華輪柅.俄聞瑞節迎
渇心猶借寇.翹望欲還瓊
況復盤關路.常瞻部使旌
十連依玉帳.一道固金城
後詔光前出.新棠似舊榮
于宣推德業.所至盡功名
塞馬寜非福.溟鵬豈問程
惟期未温席.歸去纂家聲
