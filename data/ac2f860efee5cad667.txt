兒時聞天孫.今夕聘河鼓
鳴機應暫停.飛鵲橋邊渡
藁砧倦服箱.捨策息怨語
常時别經年.雪涕作零雨
念各非妙齡.無復啼着曙
癡兒去蹇拙.芳樽肴核具
頗憐柳柳州.文字稍誇詡
昔在台省時.模畫秘莫覩
奈何吐憤辭.投荒猶未悟
性與是身俱.巧拙有常度
何能謁以獲.詎有期而去
悠悠區中緣.當今愛體素
