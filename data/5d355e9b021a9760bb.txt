嶔崎寶山麓.亂石如鬭獸
雲根盡中空.噓吸弄昏晝
兹山頗似之.無乃共靈構
如何在人境.有此泉石囿
深巖隱薈翳.竹樹兩森秀
坡陀接煙磴.足力恣所究
恍然天地開.遠目千嶂驟
中營五畝宅.何必封石窌
桑麻無外求.茶果供日富
夭條列僮奴.花草更黼繡
生生所應有.取足謝奔走
嗟余四方志.老大無一就
對此寸心驚.無因託圭竇
