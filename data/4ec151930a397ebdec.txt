諸方妙手嗟誰何.舊聞江東卜頭陀
即今世上稱絕倫.只數錢塘陳道人
宣和日試龍焙香.獨以勝韻媚君王
平生底處虀鹽眼.飽識斕斑翰林椀
腐儒慣燒折脚鐺.兩耳要聽蒼蠅聲
苦遭湯餅作魔事.坐睡只教渠喚醒
豈如公子不論價.千金争買都堂胯
心知二叟操鈐鎚.種種幻出真瑰奇
何當爲我調雲腴.豆飯藜羮與掃除
箇中風味太高徹.問取老師三昧舌
