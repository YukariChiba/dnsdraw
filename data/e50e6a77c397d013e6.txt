晚排閶闔披雲霧.身躡仙脩遊禁宇
始知天上自清涼.不信人閒有炎暑
庭前青松笙竽聲.望處紅蕖錦繡雲
月卿領客意繾綣.冰盤照坐光繽紛
薰堂盡却蒲葵扇.瑶階細展桃枝簟
加籩新采波上菱.如珠更剝盤中芡
老罷慚無翰墨功.臭味喜入芝蘭叢
二妙不偕阿鳳至.四老但許商山同
明當入直須隨仗.夕陽未下催歸槳
重城街鼓已鼕鼕.舉頭桂魄層霄上
