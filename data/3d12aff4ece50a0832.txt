鯉魚書來上誰字.斗牛光中湖海士
梅花臘雪曾會面.桃李春風一彈指
剝書得詩意雄傑.鍾呂驚聞箏笛耳
懦夫有聞氣可作.姦諛未誅神已死
奴唇爭笑乃獨否.我心有同固如此
君家請劍攀折檻.遠勝衣繡誇歸里
立朝日少諫多藁.况有竹林老夫子
百年易了富與貴.萬古不磨天此理
笑駡從渠官欲好.妻妾羞人身不恥
獲禽一朝固可十.天下良工安肯詭
古人寥寥今不見.舉世滔滔此皆是
蛾眉方遭衆女嫉.足音忽動空谷喜
我欲浄洗后土泥.子爲快挽天河水
