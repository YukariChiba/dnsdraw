姜侯同鄉井.憶昨初見時
春風頭陀菴.快作六字詩
一別十五年.漂流各萍轉
君携此軸來.如覿故人面
淤泥青蓮花.本自不受塵
得錢付酒保.往往遭謗嗔
眷言方遐思.相從問消息
清狂猶曩時.鬚髮幸未白
我貧過孟郊.何敢以詩鳴
擬辦黄篾舫.去尋白鷗盟
懷人暮雲碧.憂國寸心折
安得癯仙來.共醉望沙月
