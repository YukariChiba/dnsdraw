春風誰相呼.鳥語到庭户
罷書起何遊.繫馬城西樹
寜須客衆隨.聊與春相遇
髙林美風竹.疏影有清覆
可以便行坐.解脱快巾屨
日長天地寛.飄戾飛雲度
風枝綠未柔.日蕚紅先露
芳辰信可尚.嘉興惜無寓
舊聞黄公壚.頗枉壯士顧
予雖輕數子.自適偶同趣
起解身上衣.就貰青旗酤
獨酌不待勸.興至還自注
對物無所語.似若喧譁惡
雖無歌舞歡.幸可篇章賦
乾坤本閑暇.人物自紛遽
勞苦曷不樂.歲月失已屢
酒闌起四望.落日不可駐
饑馬自知家.何須問歸路
