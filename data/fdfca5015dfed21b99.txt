五歲養育恩.一朝隨埃塵
琅琅讀書聲.在耳猶如新
哽哽臨絕言.喚爺眉屢顰
永痛卑栖邑.醫脈非良真
微疾遽夭殤.吾家失麒麟
嗥天天莫知.拊地地不聞
淚迸睛欲枯.腸斷鼻愈辛
汝臥長夜臺.我孤大夢身
後嗣復誰望.有車已摧輪
佳雛墮危巢.異芳零短春
黄泉無白日.青冢多愁雲
哀弦寫悲歌.弔汝冥漠魂
