西風吹藜藿.秋色滿環堵
悲蟲語窗月.陰蕊開夕露
門閑賓客少.鳥雀任散聚
楊甥時過我.論詩朝達暮
新茶磨細雪.甘井漱清乳
匆匆貧家飯.藜藿不滿俎
頗言行有日.征艎下洛渚
喜汝將鳳歸.驚余髮加素
老慵愁應接.兒女較口語
樂逢親骨肉.情話到爾汝
先君外孫子.惟爾冠俁俁
平生女䇓兄.宜爾有風矩
長安木葉落.雨送萬家暑
凉風當沽酒.爲我醉起舞
