淮浙千萬山.茲山鍾秀異
山中四時好.雪景更佳耳
危登俯八荒.豈無超詣士
春游眩紅紫.秋賞挹蒼翠
衝寒繚冰崖.問訊世能幾
山神出奇觀.似慰遠來意
漫空飛六花.匝地掩蕪穢
頗疑羣玉府.飄墮人間世
又疑姑射僊.與物洗疵癘
意行輒有得.曠望了無際
便欲呼雲車.御風駕六氣
舉酒酹初平.逍遥聊卒歲
