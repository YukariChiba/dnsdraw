譚子作需亭.佳客同宴樂
宴樂乃餘事.文華相博約
散帙列經史.所游盡通博
揮毫斷新義.諸生困穿鑿
中厨具烹飪.髙懷肆杯杓
遙想大論時.紛紛麈毛落
春風豁幽鬱.秋日延林薄
人生樂名教.安在甘寂寞
相期一窮達.豈止爲脾臄
窮達乃在天.得時即鳴躍
在昔鄭司農.處身固窮索
饗客頗豐侈.水陸薦金錯
其後李北海.髙材冠臺閣
摛文示時彦.萬金資一酌
遺風不在是.斯名豈苟作
泥沙何足道.正當爲善謔
子雲老嗜酒.行當躡芒屫
爲君說難字.猶能中一喙
