隆冬都門歸.偃息殊未嘗
搔頭不知痒.心事但荒荒
頻年借人居.主者來在堂
飄然十五口.露處悲風霜
而予行無從.寧如棄不將
安巢燕飛來.定穴魚蟄藏
天地非不寬.一身信難量
擾擾復擾擾.天子誅黠羌
區區復區區.早飯炊絕糧
庭闈蛻骨久.兄弟糊口忙
親戚亦豈無.所過門如湯
朋友非不多.熟視第感傷
欲生生無涯.欲死死無方
弱妻叫欲絕.三子病在床
汝哭亂我耳.汝痛割我腸
父母亦念我.陶山永相望
