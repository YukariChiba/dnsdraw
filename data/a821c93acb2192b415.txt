勞生共乾坤.何處異風俗
冉冉自趨競.行行見羈束
無貴賤不悲.無富貧亦足
萬古一骸骨.鄰家遞歌哭
鄙夫到巫峽.三歲如轉燭
全命甘留滯.忘情任榮辱
朝班及暮齒.日給還脫粟
編蓬石城東.采藥山北谷
用心霜雪間.不必條蔓綠
非關故安排.曾是順幽獨
達士如弦直.小人似鉤曲
曲直我不知.負暄候樵牧
