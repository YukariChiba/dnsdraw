驟雨送殘雪.山澗沒半膝
悠悠入深溪.想復高數尺
赤土流水紅.青土流水碧
寸步阻爛泥.詩眼返自德
維茲九江路.巴蜀通大驛
今事既不然.取道浮梁側
西偏數巨港.春漲輒泛溢
無橋復無船.僕曹爲予戚
老夫負膽氣.動爲萬里役
江河淮湖間.徑度無怖色
恭惟天所棐.豈不在正直
但行無所苦.前路皆晴日
