美哉豳郊道.風日清且熙
條桑紛冉冉.采蘩復祁祁
盛時不可再.亂世誠堪悲
守令既闇懦.兇黠何紛披
千林非無主.奪攘無孑遺
白刃鬭原野.長乂守路垂
羸童擁樹泣.弱隸空籃歸
更憐貧家女.束手看蠶饑
爾蠶何不幸.生此叔季時
千筐與萬箔.委棄如京坻
昔聞花門亂.倒麥折桑枝
幸無風塵警.氣象胡爾爲
天門萬里遠.吾君那得知
恨無古膚使.觀風采吾詩
