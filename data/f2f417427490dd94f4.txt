汴泗交流郡城角.築場十步平如削
短垣三面繚逶迤.擊鼓騰騰樹赤旗
新秋朝涼未見日.公早結束來何爲
分曹決勝約前定.百馬攢蹄近相暎
毬驚杖奮合且離.紅牛纓紱黃金羈
側身轉臂著馬腹.霹靂應手神珠馳
超遙散漫兩閑暇.揮霍紛紜爭變化
發難得巧意氣麤.讙聲四合壯士呼
此誠習戰非爲劇.豈若安坐行良圖
當今忠臣不可得.公馬莫走須殺賊
