結廬甫里鄰.顧瞻誰與遊
掩荆樂魚鳥.握管成樵謳
有客賞茲趣.柳下時停舟
自締十年契.投簪不願侯
一朝過我別.匪伊趨東州
敢問何爲爾.讀書松竹幽
輦母遠之官.謾作升斗謀
執手話勞役.揮杯忘獻酬
離懷聿云悲.重來如此不
何當羽厥身.千里雲悠悠
上下相追逐.赤城少延留
其中有玉人.而可爲吾儔
此志不可得.迢迢水東流
載言涉征途.途脩暑氣遒
袗絺自金玉.脂車裹糧餱
我將植佳菊.長對南山秋
