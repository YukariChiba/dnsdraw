卜居俯澗瀍.開軒面嵩洛
迥占西都勝.高據北邙脚
千門凝紫烟.群峰參碧落
神臯勢回抱.天闕誰開鑿
朝陽麗金碧.半空橫殿閣
灘聲夜潺湲.雲氣暮慘錯
春花敷爛錦.夏木成翠幄
三川披畫圖.八極開綷幕
曾無登涉勤.坐享仁智樂
主人富才識.大隠當城郭
早解郡印還.勇脫官檢縛
清心對萬景.真趣絕外鑠
可笑學神僊.妄意向寥廓
