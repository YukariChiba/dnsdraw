晴鳩讙求雌.雨鳩閙逐婦
天地有晴陰.嗟爾何欣復何怒
柔桑如雲春暮時.吳蠶半眠紫葚肥
食不過數粒.寢不過一枝
婦子相安可以老.何用汲汲合且離
雷公號呼風伯舞.天借之權作霖雨
可憐汝愚終不省.反室于怒誰哀汝
昔人惡爾巧.今人笑爾拙
巧不得近瑤臺.拙不能保家室
爾巧爾拙非汝情.天機回闔難自平.世人假爾推陰晴
