少狂藴奇志.探索刪畫前
安能一措辭.何止三絕編
俚音和薰風.短夢游鈞天
竟無魚水分.姑了螢雪緣
北扉失脚墮.南窗抱膝眠
寧爲英雄笑.不受兒女憐
徐侯金閨彥.歲晚鐵硯穿
掊擊羣疑亡.發藥沉疴痊
鯨浪怒噴薄.蟻封妙回旋
精博昔騎省.奇逸今師川
望古多慷慨.感時嘗憂悁
肯羨蕭芥榮.甘保樗櫟年
君有論絕交.吾無書辨顛
倡和誑饑腹.聊與好事傳
