昔人重離合.感慨思功名
我今迫貧賤.乃作分袂驚
徘徊未能別.崎嶇復同行
捫蘿到黄巖.倚杖日已傾
摩挲磴道古.開拓窗戶明
道人慣看客.撥火治短檠
村醪偶提携.霜柑亦包并
病來不喜飲.一再瀉濁清
道塗今日勞.林壑他年盟
蘇州對牀卧.不下五言城
自經長少公.增重手足情
細聽松竹響.疑是風雨鳴
披衣更起坐.月出山四更
