人皆愛酒如金珠.我獨畏酒如毒荼
人皆愛飲醉不醒.我獨不飲常惺如
我若飲兮人不同.一飲三百斛.再飲三千鍾
我若醉兮人莫比.上以天爲冠.下以地爲履
有時醉登樓.倚闌一笑江山愁
有時醉吟詩.烟雲滿壁龍蛇飛
有時醉起舞.莫邪出匣金蓮吐
我欲氣兮斗可撞.我欲力兮鼎可扛
我欲志兮吞雲夢之八九.我欲歷兮眇天地之四方
天地生我性不飲.我若飲時安得有酒如長江
