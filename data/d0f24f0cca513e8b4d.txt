二水遠難論.從離向坎奔.冷穿千嶂脈.清過幾州門.
闊去都凝白.傍來盡帶渾.經游聞舜禹.表裏見乾坤.
浦靜魚閑釣.灣涼雁自屯.月來分夜底.雲度見秋痕.
暮氣藏鄰寺.寒濤聒近村.離騷傳永恨.鼓瑟奏遺魂.
霧擁魚龍窟.槎欹島嶼根.秋風帆上下.落日樹沈昏.
柳少沙洲缺.苔多古岸存.禽巢依橘柚.獺徑入蘭蓀.
色自江南絕.名聞海內尊.吳頭雄莫遏.漢口壯堪吞.
寥泬晴方映.馮夷信忽翻.渡遙峰翠疊.汀小荻花繁.
勢接湖煙漲.聲和瘴雨噴.急搖吟客舫.狂濺野人樽.
疏鑿誰窮本.澄鮮自有源.對茲傷九曲.含濁出昆侖.
