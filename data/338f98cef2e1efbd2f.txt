籃輿破霜曉.駕言郡城南
雲山爲好色.風日仍清酣
古祠據山腹.深堂静潭潭
我來何所禱.禍福久已諳
頑冥亦天資.乞靈漫懷慙
同來得我軰.勝處思窮探
爽氣排俗慮.濁醪侑清談
卧碑一拂拭.古鏡開塵函
斯人已仙去.寒泉獨清甘
扶藜山崷崒.放目窺渾涵
前瞻羣峰翔.九僊駐飛驂
後俯歸路迷.城郭埋烟嵐
平生丘壑姿.回首不我堪
歸來耿不寐.青燈對書龕
