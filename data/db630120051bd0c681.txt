蓮之爲瑞固有之.水神豈肯輕鍾奇
雙花僅見子辱表.並蒂嘗著原父詩
未如今年荆州幕.拔萃出類羅方池
二花三花四五花.至於六花同一枝
根荄太華玉井藕.彷彿函德銅池芝
曉來朝日千葉開.宛若羣玉齊頃葵
花工示人厥有象.豈止綠沉而紅依
花中獨此號君子.愛蓮有說聞濂溪
方今衆賢聚本朝.左右周召而皋夔
朝和物和天地和.薦之千載之一時
主人生平不好異.一見錯愕開雙眉
此天産也豈人力.賦此直欲同僚知
