庭除大槐安.人世甚蟻屯
俯仰穹壤間.樂少憂且繁
何如置悲歡.訪梅東城村
羣賢負瑰奇.即之和氣溫
峭寒著春衣.輕烟翳晨暾
簪花愧華髮.席地依香蓀
誰許嫁東風.留香坐曉昏
密塢橫清溪.我欲創幽軒
所願花長開.日日同一尊
靜對影亦好.清味蕊可吞
此心無厭時.何物堪比論
哦詩愧續貂.勿以人廢言
