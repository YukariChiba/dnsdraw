修垣蔽軒楹.如觀坐井天
高人爲披豁.物趣俱森然
柏桐伍蒿萊.混迹幾歲年
俄驚俯丹楹.况得依臞仙
佳名一品題.好語萬口傳
高參溜雨句.美並朝陽篇
掄才稽往牒.橫陳榱棟邊
論功及乃祖.屢薦薰風絃
謙居髯松下.優在良梓前
荆徐入貢時.曾不數樟楩
固殊上林木.虞衡日量詮
且異溫室樹.衣冠時遶旋
此方安靜僻.所欲唯生全
植物貴遂性.憑君較愚賢
