謝安久不作.東山尚誰論
當年擁鼻吟.幾爲妻子昏
撫箏挽其鬚.慷慨徒爾言
諸兒淝水功.折屐心已煩
後來名字傳.江左猶知尊
李白王介甫.二詩至今存
吾行樟丘野.迤邐懷德村
有客理花草.開徑於樊園
云是愛閒者.衣冠安石孫
一見邀我留.取酒置盤飧
世有斯人歟.豈受車馬喧
悠哉扁榜佳.碑板見淵源
因之重歎息.老語不敢吞
相與保初志.春秋燕鷄豚
