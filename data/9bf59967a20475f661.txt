社醵遺風在.田家禮數饒
玉人疑解意.孺子故來邀
禦寇驚先饋.庚桑懼見杓
習鄉俱尚齒.惇族悟疏苗
未見琱戈静.方欣玉燭調
山寒時作暝.火老不成歊
釃酒無留榼.蒸豚發堕樵
蠻謳聲带苦.村舞拍頻招
野性疏鐘鼎.官身脫市朝
形随石骨瘦.心與澗花彫
朔漠音塵斷.羶胡意氣驕
誰爲今定遠.空作老邊韶
枉矢知天變.雙桃驗服妖
獻書慚痛哭.避地獨無聊
復古周宣治.中興太白謡
明年及春社.愁鬢雪應消
