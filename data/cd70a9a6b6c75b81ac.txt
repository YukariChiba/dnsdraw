野草何青青.野花亦莙莙
王園翳烟樹.東風開泉扃
靈辰倏祥練.祖載何因循
半生安陋巷.簞瓢澹無營
天命有窮達.書生多苦辛
北邙同一路.玄廬等枯榮
我本里中子.升堂託微婣
每懷桮渡語.惟士有常心
几杖雖疏闊.睠睠敬愛深
故家喬木瘁.不復典刑存
流水桃花窅.飄零薤露音
幽宮一以閟.清淚灑芳春
