董生方好雅.茲日爲掃扉
森爾延嘉賓.歡然去塵機
有客振雙袂.敢言陽春暉
聊停玉麈尾.爲歌金縷衣
古辭何稠疊.無乃惜芳菲
三閭不餔糟.二子自採薇
雖留千載清.未免當時饑
吾愛曹公詩.古來不敢非
人生若朝露.捨醉當何歸
四座驚此語.未厭翠觴飛
胡能後天地.何可恃輕肥
沉酣且長詠.白首空歔欷
