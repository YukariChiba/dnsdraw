頃持憲簡推高步.獨占詩流橫素波
不是中情深惠好.誰能千里遠經過
詩書宛似陪康樂.少長還同宴永和
夜酌此時看碾玉.晨趨幾日重鳴珂
萬井更深空寂寞.千方霧起隱嵯峨
熒熒遠火分漁浦.歷歷寒枝露鳥窠
漢朝舊學君公隱.魯國今從弟子科
只自傾心慙煦濡.何曾將口恨蹉跎
獨賞謝吟山照耀.共知殷歎樹婆娑
華轂苦嫌雲路隔.衲衣長向雪峰何
