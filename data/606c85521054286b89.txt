暑伏忽已盡.金風稍自秋
驕陽仍不戢.歳計實可憂
昊天雖甚高.聰聰徹九州
聞其憔悴聲.知此黎民愁
白日収赫赫.慘雲布油油
昨朝雨意足.來自匡山頭
稍添郭南坡.次及城西疇
入夜又滂沛.四境略已周
平明出東郭.翠畝連山丘
爽氣吹客襟.餘聲壯溪流
自此飽香秔.可以繼麥麰
聊爲拊髀歌.以代擊壤謳
