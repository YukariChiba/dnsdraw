陸羽舊茶經.一意重蒙頂
比來唯建谿.團片敵金餠
顧渚及陽羨.又復下越茗
近來江國人.鷹爪夸雙井
凡今天下品.非此不覽省
蜀荈久無味.聲名謾馳騁
因雷與改造.带露摘牙穎
自煑至揉焙.入碾只俄頃
湯嫩乳花浮.香新舌甘永
初分翰林公.豈數博士冷
醉來不知惜.悔許已向醒
重思朋友義.果决在勇猛
倏然乃以贈.蠟囊收細梗
吁嗟茗與鞭.二物誠不幸
我貧事事無.得之似贅癭
