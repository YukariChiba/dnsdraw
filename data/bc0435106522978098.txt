崖石何鑿鑿.渤潏湧山脚
含虛光可鑒.倒影壁如削
瀰漫到前溪.支脈通遠壑
白龍乃神物.胡此戀一勺
勢能爲霖雨.力可興雷雹
上天未有命.茲焉縮頭角
應防困螻蟻.泥蟠詎敢躍
葅醢曾是憂.豢養殊非樂
亦如君子道.出處貴先覺
吾生苦遷謫.未免郡政縛
偶來泉畔坐.感興題秋籜
斗藪纓上塵.試就清漣濯
聊將一掬水.洗我面慚怍
日暮不忍歸.風埃滿城郭
