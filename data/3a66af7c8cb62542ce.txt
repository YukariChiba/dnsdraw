余思去夏還甌閩.溫風赤日爭陶蒸
舟行夜寄浙江稜.江濤洶湧來相仍
雷電翕虩蛟螭騰.方牀竹簟寒生冰
上隴西去景色澄.青山兩向水一絙
猿鳥啼叫交酬應.晚樵出霧魚投罾
脫離滓濁躋陵兢.造託微波訊嚴陵
清遐可使貪者懲.山窮水盡乃攀登
爛柯巖岫孤崚嶒.幽邃闚矚崖險憑
少留觀愛喜莫勝.子官其間良足稱
子材又美神粹凝.萬象態度遭披凌
吟咏設寫踰畫繒.當有味者論淄澠
今予癡仕如秋蠅.飛塵滿耳汗浹膺
聞子大艑行可乘.骨目森竦神慮興
子姑去嗟予未能.送子一念魂九升
