嘗觀韓幹馬.人物亦如生
君收四病骨.無肉只崢嶸
二匹癢磨樹.二匹縱其情
意思若不任.千里未可行
古絹蠹已盡.彩色無精明
歎惜傳至此.幾人金帛輕
隋時有名筆.獨寫嚴君平
猶持杖頭錢.罷肆心莫營
魁然中貴人.坐榻不知名
畫中有畫屏.山石侔天成
今時長沙叟.獼猴檞林橫
疏毛與設色.前代何角爭
餘存品雖高.我未易敢評
主人愈好事.緘笥酒壺傾
