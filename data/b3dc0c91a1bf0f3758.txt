遶塔不忍去.新涼生早秋
不見江西月.一水空悠悠
龕燈耿晝影.遺像青雙眸
永懷皇祐間.曾此狎沙鷗
往事已陳迹.豐碣撐高樓
公昔從吾祖.來往亦風流
但餘松菊在.井臼遺林丘
高風不可攀.落日令人愁
倚杖哦清詩.溪風波白頭
脉脉不能語.歸心浩難收
今已不如古.無復相綢繆
何當效船子.華亭從釣舟
