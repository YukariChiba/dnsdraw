春巒如佳賓.應接何敢暇
我來日與對.不覺迫初夏
繁林湧翠霧.經綜密無罅
鳴鳥間啼鶑.鄭音忽奏雅
萋萋碧草間.曄曄赬紫亞
幽棲絕俗交.燕坐陪僧話
論事覈古今.談禪悟生化
新茗瀹雲濤.迥勝酒新醡
嘉蔬煮玉版.可鄙食肉者
時誦淵明詩.萬慮足陶寫
芳春背人去.歸舟行步駕
好山不可載.寫入無聲畫
