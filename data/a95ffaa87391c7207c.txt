幾年索米住京師.新得東堂桂一枝
宰邑絃歌循吏政.還鄉鷄黍故人期
于公陰德知終大.萬石家風喜不衰
毛義動容初捧檄.太邱積德舊刊碑
甘棠二紀民猶愛.苦蘗三年吏不欺
桑梓經過身晝錦.庭闈扶侍鬢垂絲
元方惠化傳遒鐸.令伯歡心獻壽巵
邦境中分同魯衛.政聲相應似塤篪
嘗思竹馬遊從日.又見風鵬奮擊時
執手勉君勤素業.歸來更直鳳凰池
