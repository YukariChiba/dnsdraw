我先本唐相.奕世天衢行
子孫四方志.有家在江城
雙松儼可愛.高堂因以名
雅知堂上居.宛得山中情
目有千年色.耳有千年聲
六月無炎光.長如玉壺清
于以聚詩書.教子脩誠明
于以列鐘鼓.邀賓樂昇平
綠煙亦何知.終日在簷楹
太陽無偏照.自然虚白生
不向揺落地.何憂歲峥嶸
勗哉肯構人.處之千萬榮
