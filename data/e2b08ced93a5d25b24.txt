烈士故徇名.中民但榮官
寧知陋巷士.堅坐有餘歡
出從聖師游.歸坐守一簞
出門視天壤.密邇心自寛
范侯嬾仕宦.决意歸西山
西山有藥隱.此地可盤桓
誓將從古人.上追孔與顔
有田可以耕.有屋可以安
寧能伴兒曹.日夜不得閑
我亦倦游者.世味更百難
夢寐想君家.父子兄弟間
便當卜隣居.一生長往還
相依得情話.出語清肺肝
後生有郢質.更爲斵其漫
君行問安否.此盟當未寒
