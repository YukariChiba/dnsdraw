昔賢識紫芝.不恨生叔季
同寮得若人.襟宇極沖粹
相過鄙吝忘.滿抱昔賢意
傍睨褦襶兒.真堪裂人眥
棋枰消暇日.竹軒蔭疎翠
不作沮洳臨.纖鈎笑侯喜
愛此小泓渟.歷亂青鈿委
大篇副么荷.乞一仍得二
政須傳生徒.未暇藏篋笥
辭源深莫窮.歸牛定浮鼻
紫芝不詩鳴.較君同而異
游藝復友賢.老懷隨所寄
莫嗤學奕秋.更想鴻鵠至
