劉坑有嘉木.根柯鍊青銅
云是昔參天.森環梵王宮
陵谷欻遷改.風雷行地中
于今五百載.漁父忽相逄
沒淵直下覷.初驚睡驪龍
玩狎始一探.光怪萬仞虹
百夫共引綆.婁斷如飛蓬
一出千尋底.昂然勢摩穹
伊誰扶大厦.此具信足充
擬用作津樑.阻滯斷可通
斧斤一暫試.芬芳四隨風
胡爲久沈鬰.反羨爨下桐
顯晦已千載.有如初植同
大哉一元氣.運用無時窮
壽此不朽物.會與齊其終
