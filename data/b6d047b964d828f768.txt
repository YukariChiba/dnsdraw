民生委所窮.出仕增轗軻
家山有蕨薇.歸足瘳饑餓
功名我豈敢.動若手足縛
太官五斗粟.飽食慚且頗
老胥抱文書.俾我供吏課
厭此將毋觀.法在恐深坐
舊書不得讀.掩帙充枕卧
朋游久益落.蹭蹬自老大
近乃得吾子.聽語百憂破
顔郎見清賞.今子傾一座
新詩已出人.珠玉落欬唾
諸生正業儒.風雅久不作
子意有是哉.吾道便可賀
