嶕嶢祝融峰.䆗窱懶瓚巖
師也西南人.嘗居彼巉巉
十年不下山.烟雲爛衣衫
借問爾何爲.法味見愈饞
妄萌將軋然.即以慧刃芟
既久闢門戶.不須更封緘
龍神護水瓶.鬼物扶經函
疊足坐蒼石.放身依古杉
一日望劍門.歸心瞥如帆
過我畫戟前.清晨投短銜
欣然揖師坐.未語已不凡
再勘自不破.誰敢分酸鹹
大朴本無痕.巧者强削劖
師如捉龜拂.定不空喃喃
