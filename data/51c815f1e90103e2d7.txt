君家靈運有山癖.平生費却幾緉屐
從人喚渠作山賊.內史風流定誰識
西窗小憩足力疲.夢賦池塘春草詩
只今屐朽詩不朽.五字句法誰人追
天台覽遍興未已.天竺山前聽流水
秦人稱帝魯連耻.寧向蒼苔留屐齒
乙庵是渠幾世孫.登山認得屐齒痕
摩挲苔石坐良久.便欲老此巖之根
吾儂勸渠且歸去.請君更學遥遥祖
遥遥之祖定阿誰.曾出東山作霖雨
乙庵未省却問儂.莫是當年折屐翁
