栽培初不棄葑菲.桃李無言下自蹊
試營小圃供幽奇.野趣獨與閑相宜
邇來落葉子滿枝.新花璨發歸酴醾
濛濛烟雨濕冰姿.湯泉乍洗温柔肌
玉人胡爲在軒墀.態濃意遠芬蘭芝
月華萬里來清輝.照耀光彩通屏帷
青雲宛轉蟠素螭.髙架上與飛甍齊
客來花下同圍棋.對花不怕輸吟詩
帝鄉富貴未可幾.淵明之語真良規
一杯相屬慎勿辭.我方餔糟啜其醨
醉中不省今何時.胸次洞達元無疵
山林正好相娱嬉.朝廷漸有中興期
羲和鞭日不肯遲.海水清淺蓬萊池
飛花雪落白玉巵.起舞鶴氅風前披
