曾參一唯外.相顧了無言
顔淵但如愚.永謝枝葉繁
後人謂二子.獨得道之原
脫落章句卑.統宗而會元
誰知聖門教.入道固有門
非博奚反約.溯流乃求源
顔曾日用功.如海衆水吞
及其成功後.木落歸本根
固非求捷徑.大學廢講論
李君敞高閣.駕言避俗喧
藏書比鄴侯.日夕手自翻
百家期貫穿.目擊萬里存
上下洞今古.高深察乾坤
一旦忽融會.豁然破籬籓
笑彼習忘子.讀書嘗憚煩
