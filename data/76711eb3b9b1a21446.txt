去聖既云遠.至理日以冥
言道指虛玄.語性雜精靈
正傳久蕪沒.異學得魁橫
卓哉周程張.磊隗三代英
妙藴發天地.微言昭日星
後來紫陽翁.抑又集大成
煌煌八書訓.凜凜萬世程
學者生此時.坦然有規繩
但患舍康莊.自趨柴與荆
張君江西來.頗嘗得師承
敝衣雖懸鶉.猛志欲掣鯨
袖出文一編.其辭峻而清
此士不易有.歸歟更研精
勿受俗學變.而爲寵辱驚
貧者士之常.未合寧躬耕
高門謹勿謁.養此氣崢嶸
不見商歌人.洋洋金石聲
