緝熙綿宇肅邊疆.蕃祉紛綸顯阜昌
真馭告期通夢寐.嚴宸精意潔壇場
青煙漏上盈中禁.碧輦宵分下彼蒼
照地輝光蒙鶴燄.靄人嘉氣雜蕭薌
峒山順拜鴻儀展.太古靈源密命揚
載仰金姿唯睟穆.稍瞻雲躅更輝煌
曉霞微動觚稜峻.絃月斜明玉瑱方
丹鳳卷旗嚴藻衞.綠車旋軫向仙鄉
春褀渙汗均流慶.睿唱昭迴紀降祥
萬國頌聲皆載路.巍巍馨烈邁成康
