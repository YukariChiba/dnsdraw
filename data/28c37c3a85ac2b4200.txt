柿垂黄尚微.棗熟赤可剝
新梨接亦成.實大何磊落
纍纍如碧罌.器宇極恢廓
懸枝細恐折.植竹仰撐托
露下色漸變.逼霜味不酢
採摘置中筵.氣壓百果弱
憶昔壯少時.酒酣病痟作
取食不論數.甘寒勝發藥
今嗟老且病.滋味意彫索
對之未能忘.欲探引復却
晴簷午景暄.尚或思咀嚼
齒朽齧亦難.把玩時自噱
