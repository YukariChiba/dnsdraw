平生忍酸寒.鼻吸醋三斗
先民耻乞字.乞醯良可醜
賣鷄買魚烹.鷄魚誰舍取
將爲水晶鱠.聊悅苦吟口
主人曰無醯.調和只宜酒
一夜嚴霜寒.池冰堅可扣
誰知酒不冰.流澌魚可走
旁觀粲然笑.易牙知此否
始知五味和.鹹酸必相有
提壺我有求.君甕肯發瓿
宿諾惠未來.望梅渴已久
似聞君釀醯.巧心出楊柳
楊柳屬他人.腸斷香山叟
舉瓢酌醯時.又憶玉纖手
一顧一心酸.淚珠滿翠袖
此亦人至情.何不告朋友
古人有乞漿.得酒意愈厚
又恐酒俱來.太歲正在酉
