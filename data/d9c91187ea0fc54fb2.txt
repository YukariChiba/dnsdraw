古佛身上衣.佛佛相付授
慈母愛兒心.鍼鍼自成就
是故吾雙峰.自少至白首
護惜如鏡奩.一塵不敢受
何以出檀名.此時無别慮
如持油鉢行.如躡獨木渡
永懷毗尼藏.一旦成萬古
紛紛五羣衆.来觀亦頂禮
平時放逸心.化作額間泚
將見衣匣前.泚流似江水
咨爾淮山神.守護當奉職
無使塵涴侵.無使雲潤濕
諦觀不敢瞬.心折三歎息
