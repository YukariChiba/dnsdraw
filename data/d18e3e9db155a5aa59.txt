嶽麓久不到.兵戈浩聯綿
及玆再來遊.蓮宇猶依然
隔江望城郭.瓦礫稀人煙
十里無草木.髠盡羣山顛
老僧舊相識.爲語當時緣
胡騎中宵來.烈火光照天
殺人知幾何.浮屍蔽長川
巨盜繼憑據.姦貪爭弄權
誅求到骨髓.荆棘生荒田
兹山二三刹.危甚偶得全
至今齋厨室.不給粥與饘
步上法華堂.試酌白鶴泉
泉味儼如昔.松竹自碧鮮
端如君子操.不爲治亂愆
永夜宿虛堂.慷慨不成眠
安得有志士.王道還平平
太平復舊觀.山林寄餘年
