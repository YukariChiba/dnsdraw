車家采桑婦.雨來苦愁悲
蔟蠶北堂前.雨冷不成絲
西家荷鋤叟.雨來亦怨咨
種豆南山下.雨多落爲萁
而我獨何幸.醞酒本無期
及此多雨日.正遇新熟時
開缾瀉尊中.玉液黃金脂
持玩已可悅.歡嘗有餘滋
一酌發好容.再酌開愁眉
連延四五酌.酣暢入四肢
忽然遺我物.誰復分是非
是時連夕雨.酩酊無所知
人心苦顛倒.反爲憂者嗤
