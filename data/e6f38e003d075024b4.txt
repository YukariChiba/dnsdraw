三年城南居.不識城北土
但聞玉雪郎.去作猿鶴主
今晨籃輿來.握手相勞苦
勝遊有佳士.洗耳聽妙語
晴窗背雲壑.落日在環堵
晚風生白楊.想像原野古
斷崕懸老木.小港聚寒雨
却觀城市人.努力自熬煮
畏塗出衽席.禍福有未覩
杜陵懷壯游.無忌笑豪舉
二者覓真是.政恐君未許
千秋柴桑翁.妙句聊一吐
