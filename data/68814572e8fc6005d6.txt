昨夜龍宮留惡客.使者借車收二麥
溪澗洪流十丈高.不辨東阡與西陌
高田忽變黄鵠陂.下者匯作魚龍宅
新陳接食已觖望.夏不早耕後何獲
似聞山縣未休戍.旁郡豪酋遺俘馘
携孥扶老避人禍.漂麥漲田遭鬼責
不知造化誰主張.罪欲誰歸問河伯
生平舌耕真左計.邇來硯破筆毛磔
中宵耿耿坐長歎.滿眼兵荒遭此厄
先生少抱調燮才.蒼生不忍饑寒迫
潛深請磨楯鼻墨.試草千言救荒策
