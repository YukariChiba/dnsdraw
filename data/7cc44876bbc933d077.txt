與君結交遊.我最先眾人
我少既多難.君家常苦貧
今爲兩衰翁.髮白面亦皴
念在懷中玉.不及市上珉
珉賤易爲價.玉棄久埋塵
惟能吐文章.白虹射星辰
幸同居京城.遠不隔重闉
朝罷二三公.隨我如魚鱗
君聞我來喜.置酒留逡巡
不待玉人請.自脫頭上巾
歡情雖漸鮮.老意益相親
窮達何足道.古來茲理均
