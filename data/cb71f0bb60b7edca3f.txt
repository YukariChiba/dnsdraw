奚田可耕鑿.遼土直沙漠
蓬棘不復生.條幹何由作
茲山亦沙阜.短短見叢薄
冰霜葉墮盡.鳥獸紛無託
乾坤信廣大.一氣均美惡
胡爲獨窮陋.意似鄙夷落
民生亦復爾.垢汙不知怍
君看齊魯間.桑柘皆沃若
麥秋載萬箱.蠶老簇千箔
餘粱及狗彘.衣被遍城郭
天工本何心.地力不能博
遂令堯舜仁.獨不施禮樂
