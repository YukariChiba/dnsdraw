行年過始衰.秋至獨先悲
事往憐神魄.感深滋涕洟
百憂紛在慮.一醉兀無思
寶瑟拂麈匣.徽音凝朱絲
幽圃蕙蘭氣.煙窗松桂姿
我乏濟時略.杖節撫藩維
山川大兵後.牢落空城池
驚沙猶振野.綠草生荒陂
物變風雨順.人懷天地慈
春耕事秋戰.戎馬去封陲
波瀾暗超忽.堅白亦磷緇
客有自嵩潁.重徵棲隱期
丹訣學仙晚.白雲歸谷遲
君恩不可報.霜露繞南枝
