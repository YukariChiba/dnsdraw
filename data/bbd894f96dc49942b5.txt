生兒如班伯.絕業出金華
惱人如添丁.索抱聲啞啞
人生各有分.豪末不可加
丹山無凡鷇.寒根無早芽
如公翔千仞.衆鳥不敢譁
将雛一來儀.美瑞世所夸
嗟我困冰谷.霜枝鬰盤拏
華顛有二女.爾爾聊自佳
今年熊羆夢.亦復來貧家
平生坐著書.每笑括與奢
籃輿一幅巾.緩步可當車
儻學長史掾.修真凌景霞
