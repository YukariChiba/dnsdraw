神山九折溪.沿泝此中半
水深波浪闊.浮綠春渙渙
上有蒼石屏.百仞聳雄觀
嶄巖露垠堮.突兀倚霄漢
淺麓下縈迴.深林久叢灌
胡然閟千載.逮此開一旦
我乘新村船.輟棹青草岸
榛莽喜誅鉏.面勢窮考按
居然一環堵.妙處豈輪奐
左右矗奇峯.躊躇極佳玩
是時芳節闌.紅綠紛有爛
好鳥時一鳴.王孫遠相喚
暫遊意已愜.獨往身猶絆
珍重舍瑟人.重來足幽伴
