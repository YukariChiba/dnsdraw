昔與君同巷.參差對柴荆
艱難奉老母.弦歌教諸生
藜藿飽臧獲.布褐均弟兄
貧賤理則窮.禮義日益明
我親本知道.家有月旦評
逡巡戶牖間.時聞嘆息聲
善惡不可誣.孝弟神所聽
我見此家人.處約能和平
它年彼君子.豈復地上行
爾來三十年.遺語空自驚
松阡映天末.苦淚緣冠纓
子親八十五.皤然老人星
安輿及祿養.平反慰中情
月俸雖不多.足備甘與輕
今年復考課.得秩真代耕
倚門老鶴望.策馬飛鴻征
歸來歲云莫.手奉屠蘇觥
我詩不徒作.以遺鄉黨銘
