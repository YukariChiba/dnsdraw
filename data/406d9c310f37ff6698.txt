造化生微物.常能應候鳴
初離何處樹.又發去年聲
未蛻唯愁動.纔飛似解驚
聞來鄰海徼.恨起過邊城
騷屑隨風遠.悠揚類雪輕
報秋涼漸至.嘶月思偏清
互默疑相荅.微搖似欲行
繁音人已厭.朽殼蟻猶爭
朝士嚴冠飾.宮嬪逞鬢名
亂依西日噪.多引北歸情
篠露凝潛吸.蛛絲忽迸縈
此時吟立者.不覺萬愁生
