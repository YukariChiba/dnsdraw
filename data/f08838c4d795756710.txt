陽春耀桃李.松柏不動心
歲暮霜霰寒.松柏猶翠陰
物生天地間.均此一氣爾
小大有不齊.乘除亦常理
使君盛德後.清白由家傳
平生功名心.不作世態妍
公爲人所難.天念公所獨
黄屋結深知.青氈行可復
致遠要自近.試公先一州
生朝喜載臨.頌聲滿江頭
仁者壽固宜.富貴公自有
作詩祝東風.爲勸尊中酒
