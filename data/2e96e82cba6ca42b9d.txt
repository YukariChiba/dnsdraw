道林彌天辯.妙譽傾斗南
山陰有餘賞.禹穴或已探
晚歲折筇杖.兹焉寄伽藍
呼鷹閱神駿.對客手自談
却顧夸奪子.心兵戰方酣
當時蹇驢輩.蹴踏豈所堪
斯人不可見.荒徑昔已諳
青鞋踏松月.幽燈照禪龕
爾來十五年.身世猶朝三
羈游了無蒂.飛蓬轉毗嵐
愧此石窟人.堅持證那含
如公世所挽.明堂要樟柟
徘徊弭玉節.聊酌需泉甘
老乃澗底松.霜枝鬰毿毿
尚有蠧書癖.囊中密如蠶
中年錮泉石.此外無餘耽
從公恣幽討.形疲意猶貪
安得五畝園.旁營二空庵
心游萬物表.曠若巨海涵
恨無買山具.撫境思髯參
