君才雄萬夫.少也備文武
前年有疆事.假守在淮浦
小試三里城.已可因吾圉
諸公職獻納.見賢自當舉
雖聞對延英.尚屈丞太府
近往行芍陂.四顧多曠土
區區張全義.此老安足數
河南十八縣.髑髏相撐拄
猶能披荆棘.著手爲摩撫
朞年如承平.何但興百堵
封內我得爲.幸梁爲之主
況今天子聖.銳意思復古
若人果盡用.功利非小補
吾將以是卜.日望來告語
