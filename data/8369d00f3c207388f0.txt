江如凈練山如幕.人道老何得真樂
寒溫語後再拜前.每得書來話寂寞
米鹽細碎百慮寬.自昔仁賢學道難
詩書可樂卷胸臆.啼號不救如饑寒
去年嘉興租不足.今年山田米炊玉
稍須酒肉療枯腸.雪老凌霜不從欲
丈夫功名無後先.請翁拭眼看前賢
西湖處士竦吟骨.饑乞僧飯紓長年
香山居士箕尾客.東坡老子金鑾仙
生前千騎不招買.身後一盞同寒泉
我意何翁亦如此.髙人不飲無錢水
忍饑徹老守清臞.它年配食赤松子
