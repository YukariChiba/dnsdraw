入海浮生汗漫秋.紫皇高宴五雲樓.
霓裳曲罷天風起.吹散仙香滿十洲.
樓鎖彤霞地絕塵.碧桃花發九天春.
東皇近日慵遊宴.閑煞瑤池五色麟.
上清仙路有丹梯.影響行人到即迷.
不會無端個漁父.阿誰教入武陵溪.
本來方朔是真仙.偶別丹台未得還.
何事玉皇消息晚.忍教憔悴向人間.
新拜天官上玉都.紫皇親授五靈符.
群仙個個來相問.人世風光似此無.
