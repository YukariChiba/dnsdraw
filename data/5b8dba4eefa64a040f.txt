園林多高樛.園卉多芳柔
紅紫經幾春.青枯經幾秋
我至每懷浮觴之卿翁.但見浮觴之水汩汩流
水流日夜曾未休.高門世世生賢侯
不比平泉碑缺花木記.又非家鴟嘯鳳皇樓
洛陽城中亦有園與宅.常同歐陽翰林携酒遊
竹閒池館遺翠羽.戶外楊柳繫紫騮
今嗟齒似舊屐作博士.嘉趣只與心相仇
强騎瘦馬往城北.二十三年如轉頭
歸來作此辭.且應主人求
