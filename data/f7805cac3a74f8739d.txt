汴流六月翻黄沙.小舟兀浪如乘槎
赤日下照烘朝霞.腹鳴肩舉氣喘呀
亂眠僕夫股相加.柁樓晨飯羮黄茄
時時矯首望土岸.木末殷轉江州車
渴逢石泉不得汲.椎鼓催發無停檛
問君何爲趣還家.答云五載居京華
夜窗讀書眼生花.每食不飽潛咨嗟
母髪半白弟髻丫.有妹久闕躬絲麻
寄書細字如昏鴉.問胡眷戀歸期賒
來時書笈手自拏.今歸上堂兩脚靴
壽觴要及開霜瓜.子志如此良可嘉
勸子博學如横罝.麋麟兔鹿盡所遮
或典而法浮而葩.要歸於正謹去邪
行如種植慎萌芽.念當務實勿求誇
我行買犢耕三巴.佇子佳譽來天涯
