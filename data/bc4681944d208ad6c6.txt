君不見吳儂自昔王江千.歲輸御府金堆盤
一朝肘掖作奇禍.玉册錦袍盟欲寒
驛塵初飛梅未破.匆匆烟雨催梅酸
行驅鬼馬載鬼妾.欲偷瞬息如槐安
那知氛霧卷清晝.旄頭夜落天南端
樓船千萬羽林卒.飛渡海潮江不湍
狂童生致獨柳下.請肉仇家來白官
千奴一膽更須問.速收兩手春耕翻
鹿奔誰云爭走險.雞敗但笑空餘冠
政須船粟哺其腹.此令朝行民夕寛
功歌九廟今誰定.退之方頌元和聖
老人端坐聽清風.習習先秋蘇肺病
