燕鴻不相須.進趣自求便
余來君其館.乃復當我餞
一春三月雨.亭樹鬰霧澱
絮重厄飛楊.花蔫堆紫茜
縱有百壺清.何能一笑遣
爲郎昔同甲.四海初會面
凜然抱英特.霜宇摶溫霰
雄辭推落筆.一語不可選
重來更純粹.玉琢金就鍊
漢家闡道術.四達詔群彥
談經石渠觀.會議白虎殿
通方要歸宿.立異豈夸衒
子行若微罪.天意委深眷
以其今固辭.可信非始戀
楚熱宜縐絺.峽漲難短牽
回舟泊書林.及此未掩卷
