幽人癖好山.結屋山北方
於菟出繞屋.寧復劬禿當
岩溜晴霢霂.野燒夕燉煌
療饑采紫芝.不救病髮蒼
何人賦小山.靜聽心茫茫
倚歌和招隠.意長曲未央
夜夢衣雲錦.乘虬朝帝旁
鈞天聽未了.玄運不可常
百年少壯心.時醉歌并凉
層城閉青蛾.無處覓玄霜
亡羊兩得失.奚擇穀與臧
齒舌誰墮在.寧計彼軟剛
千古雲山高.歃泉酹嚴光
