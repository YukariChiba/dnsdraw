不到浙鄉辜負口.昔人有語真可取
我住柯山三四年.厭飫蕨薇幾噎嘔
扁舟乘流來檇李.極目江湖幾千里
白魚市上爛如銀.紫蠏籪頭多似蟻
舒鳬帖帖墮水面.亦有麕麞來近縣
黄閒射雉出林中.田鼠化鶉毛彩絢
况復海物錯難名.蝤蛑輪囷似斗升
紛紛蝦蛤不足數.淡菜蚶蠣資多腥
僻居海岸久寂寞.寒擁紅爐聊獨酌
芼之橙桂薦玉盤.不比屠門空大嚼
我念孫卿久滯留.欲致數品無傳郵
烹羊炰羔自不惡.更有負郭新良疇
