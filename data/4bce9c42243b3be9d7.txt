逍遙有水一溪.有竹三畝
蘭芬菊芳.松老石瘦
堂居其中.亭列左右
菲菲兮春榮.陰陰兮夏茂
孤猿嘯兮秋夜長.空桑嗥兮冬雪晝
山之名兮人莫知.公爲主兮天所授
其或要佳賓.酌醇酎
清吟得韻兮.非人世之絲篁
屬筆成篇兮.發天機之錦繡
方且登高臺.挹遠岫
俯仰羣仙.咨詢遐壽
脱輪蹄之縈.服烟霞之秀
于斯時也.一舉九萬兮.吾不知其爲用
嗒焉自喪兮.吾不知其爲偶
翛兮窅兮.非無之無
寂兮息兮.非有之有
無何亦何得而名.有竅則竅遽能久
至若聽出于垣.觀入于牖
此鄙士之常習.又安得與夫逍遙主人而爲之友也哉
