二月春風初不惡.後園桃李先春落
高堂去婦對花愁.君恩非輕妾命薄
憶昔三星光在天.煌煌車馬朱門前
結褵幸得事君子.願託絲蘿千萬年
履痕纔徧君家地.相看已覺君心異
門外新懽一破顔.室中舊愛雙垂淚
妾心比玉自堅貞.君眼如星到處明
女子睽離太山重.丈夫棄置鴻毛輕
莫誇綠髮紅顔好.女色由來何可保
君不見灞上鑾輿祓禊回.阿嬌已向長門老
