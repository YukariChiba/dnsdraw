蕭曹筆削宏楷橅.良平智略吞萬夫
巍壇既登跨下士.貢帳謾悅驪山徒
龍爭虎鬭爪牙備.劉怯項勇天淵殊
鹿雖未果死誰手.鼎已潜知開漢圖
將軍最先得所託.亭長之外無貞符
逸群拔萃一人耳.屠城斬將群雄俱
鴻門直入緩危急.虎口僅免纔斯須
宴安鴆毒寤主意.排闥紫禁當前驅
奮身不顧但愛死.嬰鱗未了仍編鬚
帝雖寡恩少善後.吾寧守義如厥初
匈奴無故遺嫚書.在廷如堵方囁嚅
將軍裂眥不願餘.請十萬衆行匈奴
不知十萬行匈奴.果與衛霍功何如
