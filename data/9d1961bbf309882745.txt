吳興連月雨.釜甑生魚蛙
往問卞山龍.曷不安厥家
梯空上巉絕.俯視驚谽谺
神井湧雲蓋.陰崖垂蘚花
交流百道泉.赴谷走羣蛇
不知落何處.隠隠如繅車
我來叩石戶.飛鼠翻白鴉
寄語洞中龍.睡味豈不嘉
雨師少弭節.雷師亦停撾
積水得反壑.稻苗出泥沙
農夫免菜色.龍亦飽豚豭
看君擁黄紬.高卧放晚衙
