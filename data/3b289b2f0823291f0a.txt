魏主用死力.構彼銅雀臺
當時臺上瓦.百澄爲一坯
燒成比堅玉.翠甲橫崔嵬
西陵既歸後.此地日以摧
後歷典午朝.群雄力相豗
茲臺既已傾.此瓦只自堆
歲久岸谷變.埋沒深蒿萊
初誰得耕人.刳之研松煤
其理密且潤.端歙真可咍
彥升所有者.一一皆珍材
自言欲購時.經歲無一枚
琴紋與錫花.此乃如瓊瑰
前日秘閣下.重匣手自開
示我者佳絕.恰用一樸裁
形模甚古野.用可資怪魁
歸來作詩乞.願致無遲回
