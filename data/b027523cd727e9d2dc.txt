山川形勝雄江東.九華輝映天都峰
傳聞早已盪胸臆.恨不插翼長相從
朅來隨牒官秋浦.城郭奔馳厭塵土
絜家捧檄過臨城.偷閒兩作煙霞主
黄山登覽原無由.何期易地太平遊
清池軒豁日舒麗.突兀樓觀撐深幽
憑高徙倚敞心目.絕壁半天橫碧玉
迴溪千里指顧間.螺髻分明三十六
壯懷高向紫霄懸.俯視培塿真一拳
古今秀色餐不盡.筆端收拾生雲煙
萍蹤倘未逐流水.古剎相望二三里
暇時風月得交游.鷗鷺同眠勿驚起
