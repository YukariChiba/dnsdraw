送春君何在.君在山陰署.憶我蘇杭時.春遊亦多處.
為君歌往事.豈敢辭勞慮.莫怪言語狂.須知酬答遽.
江南臘月半.水凍凝如瘀.寒景尚蒼茫.和風已吹噓.
女牆城似灶.雁齒橋如鋸.魚尾上奫淪.草芽生沮洳.
律遲太簇管.日緩羲和馭.布澤木龍催.迎春土牛助.
雨師習習灑.雲將飄飄翥.四野萬里晴.千山一時曙.
杭土麗且康.蘇民富而庶.善惡有懲勸.剛柔無吐茹.
兩衙少辭牒.四境稀書疏.俗以勞俫安.政因閒暇著.
仙亭日登眺.虎丘時遊豫.尋幽駐旌軒.選勝回賓禦.
舟移溪鳥避.樂作林猿覷.池古莫耶沉.石奇羅刹踞.
水苗泥易耨.畬粟灰難鋤.紫蕨抽出畦.白蓮埋在淤.
萎花紅帶黯.濕葉黃含煙.鏡動波颭菱.雪回風旋絮.
手經攀桂馥.齒為嘗梅楚.坐並船腳欹.行多馬蹄跙.
聖賢清濁醉.水陸鮮肥飫.魚鱠芥醬調.水葵鹽豉絮.
雖微五袴詠.倖免兆人詛.但令樂不荒.何必遊無倨.
吳苑僕尋罷.越城公尚據.舊遊幾客存.新宴誰人與.
莫空文舉酒.強下何曾箸.江上易優遊.城中多毀譽.
分應當自盡.事勿求人恕.我既無子孫.君仍畢婚娶.
久為雲雨別.終擬江湖去.范蠡有扁舟.陶潛有籃輿.
兩心苦相憶.兩口遙相語.最恨七年春.春來各一處.
