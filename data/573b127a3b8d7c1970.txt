朝陽晴照綠楊煙.一別通波十七年.
應有舊枝無處覓.萬株風裏卓旌旃.
晴垂芳態吐牙新.雨擺輕條濕面春.
別有出牆高數尺.不知搖動是何人.
暖梳簪朵事登樓.因掛垂楊立地愁.
牽斷綠絲攀不得.半空懸著玉搔頭.
西園高樹後庭根.處處尋芳有折痕.
終憶舊游桃葉舍.一株斜映竹籬門.
劉白蘇台總近時.當初章句是誰推.
纖腰舞盡春楊柳.未有儂家一首詩.
