近來唯樂靜.移傍故城居.閑打修琴料.時封謝藥書.
夜停江上鳥.晴曬篋中魚.出亦圖何事.無勞置棧車.
倩人醫病樹.看僕補衡茅.散發還同阮.無心敢慕巢.
簡便書露竹.尊待破霜匏.日好林間坐.煙蘿近欲交.
倭僧留海紙.山匠制雲床.懶外應無敵.貧中直是王.
池平鷗思喜.花盡蝶情忙.欲問新秋計.菱絲一畝強.
故山空自擲.當路竟誰知.只有經時策.全無養拙資.
病深憐灸客.炊晚信樵兒.謾欲陳風俗.周官未采詩.
福地能容塹.玄關詎有扉.靜思瓊版字.閑洗鐵筇衣.
鳥破涼煙下.人沖暮雨歸.故園秋草夢.猶記綠微微.
水影沉魚器.鄰聲動緯車.燕輕捎墜葉.蜂懶臥燋花.
說史評諸例.論兵到百家.明時如不用.歸去種桑麻.
禹穴奇編缺.雷平異境殘.靜吟封籙檢.歸興削帆竿.
白石堪為飯.青蘿好作冠.幾時當斗柄.同上步罡壇.
強起披衣坐.徐行處暑天.上階來鬥雀.移樹去驚蟬.
莫問鹽車駿.誰看醬瓿玄.黃金如可化.相近買雲泉.
野入青蕪巷.陂侵白竹門.風高開栗刺.沙淺露芹根.
迸鼠緣藤桁.饑烏立石盆.東吳雖不改.誰是武王孫.
疏慵真有素.時勢盡無能.風月雖為敵.林泉幸未憎.
酒材經夏闕.詩債待秋徴.只有君同癖.閑來對曲肱.
