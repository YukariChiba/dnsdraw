太極登徽冊.鴻恩潤慶圖
三秋少皡月.五日漢家酺
碩惠東西暨.高年左右趨
雲雷方霈澤.酒食更成需
慈宴周綿宇.宸嬉極上都
風飛迎沛筑.尊滿列堯衢
鼉伐漁陽鼓.龍吟北里竽
激波呈曼衍.跳索戲都盧
虎瑟修旃映.鴟夷後乘俱
瑞烟浮玉戟.靈旭射金鋪
篚帛侔王鎬.童冠盛舞雩
歌忘齊國味.辱免絳人塗
紫宙纖羅廓.層穹協氣敷
萬靈酣飫賜.朝野正多娛
