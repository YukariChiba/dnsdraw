身爲江城吏.心似野田叟
尋僧忽忘歸.飽食莫携手
畏人久成性.路繞古城後
茅茨遠相望.鷄犬亦時有
人還市井罷.日落狐兔走
迴風吹橫烟.燒火卷林藪
草深徑漸惡.荆棘時挂肘
褰裳涉沮洳.斜絕汙池口
投荒分岑寂.欹側吾自取
二君獨何爲.經歲坐相守
遊從乏車騎.飲食厭菘韭
周旋未忍棄.辛苦亦何負
歸來倚南窗.試挹樽中酒
笑問黄泥行.此味還同否
