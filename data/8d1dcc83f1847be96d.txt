曲士賦懷沙.草木傷莽莽
德人無荆棘.坐失嶺嶠阻
我兄瑚璉姿.流落瘴江浦
浄眼見桃花.紛紛墮紅雨
蕭然振衣裓.笑問散花女
我觀解語花.粉色如黄土
一言破千偈.況爾初不語
可憐一轉話.他日如何舉
故復此微吟.聊和鷗鴉櫓
江邊閑草木.閑客當爲主
爾來子美瘦.正坐作詩苦
袖手焚筆研.清篇真漫與
願兄理北轅.六轡去如組
上林桃花開.水暖鴻北翥
