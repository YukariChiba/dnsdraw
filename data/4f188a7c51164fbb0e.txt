南來甌粵無平陸.林巒起翠波騰綠
扶輿政恐犯霜露.買舟儻可休僮僕
清灘白晝雷霆作.亂石驚湍犬牙錯
平生珍重千金軀.舟子一篙那可託
飄摇葉漾勢轉急.釜竈傾頹不能立
眼看白浪散銀山.蛟螭百怪堂堂出
人皆乘險欲趨利.我不安行悔可及
吁嗟世路風波猛.巧穽危機暗馳騁
江湖溺舟猶自戒.勢利溺人終莫省
矯情鎮物未足言.書此聊爲後來警
