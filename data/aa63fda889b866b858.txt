蛛螫包禍心.滿腹皆素絲
補綴曾無功.貪傷不知疲
誰云禁網密.施設近茅茨
旦暮待游蚋.所得亦已卑
蝎虎誇捷巧.緣壁行跂跂
蛜蝛青蠅輩.苦遭暗中窺
失身在蛛網.竟日秋簷垂
蛛猶懼蝎紿.睥睨不敢爲
蛛網既已裂.蝎命不亦危
嗟哉復嗟哉.誠大黠小癡
紛紛事爭奪.復何異於斯
我閔爲解粘.蝎去何所知
但令嬉飽日.莫忘倒縣時
感彼兩物情.成此一篇詩
