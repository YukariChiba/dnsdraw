南山老禪翁.白浄如水月
我初獲親近.解此癡腦結
十年歸故里.父老半存滅
逢師百如舊.才若旦夜別
故知靜能久.豈有火中鐵
致身煩熱外.與世作冰雪
窮秋長安巷.客子送書札
龍蛙不同趣.掬海救其渴
平生笑謀食.中路願頗奪
猶如伏轅鹿.野性終跳𨁝
觸塗惟欲睡.過眼時一噦
摩尼本無瑕.塵垢終冀豁
