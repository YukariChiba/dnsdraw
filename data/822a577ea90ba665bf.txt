君不見驚人廢興傳天寶.中興碑上今生草
不知負國有姦雄.但說成功尊國老
誰令妃子天上來.虢秦韓國皆天才
花桑羯鼓玉方響.春風不敢生塵埃
姓名誰復知安史.健兒猛將安眠死
去天尺五抱甕峰.峰頭鑿出開元字
時移勢去真可哀.姦人心醜深如崖
西蜀萬里尚能反.南內一閉何時開
可憐孝德如天大.反使將軍稱好在
嗚呼奴輩乃不能道輔國用事張后尊.乃能念春薺長安作斤賣
