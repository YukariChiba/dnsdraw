華陽有喬松.直幹千丈强
盤根據厚土.勁直凌秋霜
不知種者誰.拱把由羲皇
不受秦人封.鐵立心慨慷
下有青牛蹲.中有琥珀藏
長恐蛟龍姿.夜逐雷雨翔
我願爲胎仙.高風下相羊
共此清與高.保此堅與剛
共聞堯舜君.至治垂衣裳
玉帛交萬國.朝覲開明堂
我願爲榱桷.翼松爲棟梁
斲此冰雪根.繪畫施青黄
萬古永不朽.長久天日光
