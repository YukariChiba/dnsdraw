尋源路不迷.絕頂與雲齊.坐引群峰小.平看萬木低.
雙林春色上.正有子規啼.
嵌空橫洞天.磅礴倚崖巘.宛如虹勢出.可賞不可轉.
真興得津梁.抽簪永遊衍.
羽客無姓名.仙棋但聞見.行看負薪客.坐使桑田變.
懷古正怡然.前山早鶯囀.
稽首期發蒙.吾師豈無說.安禪即方丈.演法皆寂滅.
鳴磬雨花香.齋堂飯松屑.
