豫章生而奇.蔚有千尋志
柯爲直見伐.根中萬乘器
自貽斧斤厄.信坐文章累
不如樗與櫟.生理默自遂
榮枯同蒿艾.老死徒棄置
我願處不材.一官隱官市
豈知夏畦勞.乃負淵明愧
卻羨任公子.蕭然居畏壘
彈冠聊爾爾.頗似漆園吏
官居接農舍.稼穡雲靡靡
放衙日亭午.吏散飽春睡
此語慎勿出.請爲倉庾氏
