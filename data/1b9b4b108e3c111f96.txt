鶴鳴楚山靜.露白秋江曉
連袂度危橋.縈廻出林杪
西岑極遠目.毫末皆可了
重疊九疑高.微茫洞庭小
逈窮兩儀際.高出萬象表
馳景泛頹波.遙風遞寒篠
謫居安所習.稍厭從紛擾
生同胥靡遺.壽比彭鏗夭
蹇連困顛踣.愚蒙怯幽眇
非令親愛疎.誰使心神悄
偶茲遁山水.得以觀魚鳥
吾子幸淹留.緩我愁腸繞
