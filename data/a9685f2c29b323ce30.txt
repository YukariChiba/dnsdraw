詹侯學古淡.胸次無炎冷
高情屏嗜好.邃宇極深靜
清心樂幽禪.世外得佳境
靜悟已聞法.踴躍更深省
應復嗤衛侯.耄期猶自警
能事兩禪師.句法頗清穎
無誰可悟言.舉世我獨醒
故來追若人.兩耳靜蛙黽
我生塵埃中.況迫桑榆景
安得薝蔔林.婆娑共清影
君今富春秋.器業窺魏丙
兹遊慎無厭.流光不俄頃
恐未免簪纓.問道勤造請
