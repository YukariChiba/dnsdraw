匆匆永陽城.別我正月尾
當時已念子.山路石磊磈
只今再相見.霜風凋百卉
長年走道路.煖席能得幾
信知書作祟.可但窮有鬼
殫精謾屠龍.適周終履豨
欹危不少懾.歎息子亦偉
倒囊欲振子.吾事真不避
西州老次公.採掇到葑菲
肯令霜雪幹.凋喪雜蒲葦
子才正牢落.我意空憤悱
勉旃無多談.寒醅綠如蟻
