雲中誦招隠.高卧閑琴尊
忽有呂夫子.清晨叩我門
夫子忠烈後.家聲四海聞
神交三十載.方此挹清芬
吾道識宗主.文章詔討論
期我名山遊.招我出塵紛
伊余抱病久.局促滯中園
平生海嶽交.零落今誰存
今日對夫子.使我開心魂
忽覺此身去.萬里如空雲
已見赤城霞.疑聞天姥猨
世道久崩迫.誰將玄化分
濛濛六合閒.莽莽塵沙昏
所以賢達士.甘將麋鹿羣
終欲從夫子.超然淩紫氛
松閒兩白鶴.爾實聞斯言
