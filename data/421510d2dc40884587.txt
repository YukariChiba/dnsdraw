汎汎河中舟.莫繫河上柳
君看道傍葉.行人一揮手
枝條旦旦空.顔色何可久
坐恐霜霰繁.諸媚歸一朽
我有千丈松.亭亭不可揉
生在孤峰上.獨與雲霞偶
羣形靡且紛.不與較妍醜
羣動日夜馳.而以靜爲守
守松者爲誰.白髪無憾叟
蓬蒿可蔽身.糟糠可餬口
言者寓於詩.默者寓於酒
誰知杯酌閒.便是無何有
念子於我深.我於子亦厚
記我守松篇.行行重回首
