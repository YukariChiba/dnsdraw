劍不用置履.柏非可爲舟
古來倜儻士.渠肯甘凡流
君材早邁往.華問馳交游
高文筆如掃.雋辨舌不留
白黑自了了.皮裏藏陽秋
擁卷得淵旨.奮辭祛繆悠
身雖不求人.政自人所求
恢恢有餘刃.所見無全牛
亨衢恐不免.位遇豈足憂
初官三語掾.審克裨藩侯
退公豐暇裕.問學日益羞
行爲孔獨誦.端以賈長頭
嗟余過立境.沒沒謝藴修
廣文一飯足.其他非所謀
勝境定時訪.良書亦可收
但恐與君别.無復往朋儔
