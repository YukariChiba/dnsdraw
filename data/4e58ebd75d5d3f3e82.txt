老鍾筆法何奇古.三害精靈一圖聚
周生自握蒼精龍.白額長蛟甘喪沮
危橋跨水壓波濤.巨木翻風瞑烟霧
挺然獨往知忘軀.敢謂誅邪天地助
三日生還動閭里.千載遺蹤存絹素
薄蝕已更人仰之.自古賢豪遺細故
何獨今人無此人.已覺丹青有深趣
江南印璽尚如新.國破蒼忙畫誰付
一圖分裂藏三家.離合悠悠歲時度
只今皆屬丞相孫.掛向高堂邀客顧
倐然風雲駕霹靂.雨來平地銀潢注
珍綈收藏卷不徹.直恐變化復入江湖去
