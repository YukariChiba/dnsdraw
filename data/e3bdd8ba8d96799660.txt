君之家爲夔龍氏.龍之威神爪牙利
豈肯因人下求食.拏攫風雷隨所嗜
問君世學今幾傳.翰墨諸仙侈名位
後來諸孫穎與路.元祐衣冠相整治
春秋大易蜀有師.我獲升堂時問義
江邊喬木殊未改.重來忍唾成都地
感君遺文遠相訪.凜凜高風今不墜
梅花道路寬作程.瓠葉杯盤同此味
少年赤手弄霜雪.想見倚門遲歲餽
還家莫道囊橐空.客子夜寒仍少睡
