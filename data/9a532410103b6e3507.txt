東村豈不佳.南村自清幽
北村亦可居.俗悍不易投
維此兌嶺曲.陂陀遶川流
桑麻有青園.耕稼有綠疇
雲峰十里外.足舉曠望頭
本無車馬喧.豈有聲利愁
伊我先君子.故家待增修
還當起楹簷.此志敢不求
開闢三處徑.疏通四前溝
有軒列琴書.有室貯鋤耰
壓麴擬長醉.藏芻待肥牛
超然了餘生.不問萬戶侯
我策久已决.我身强悠悠
安能荷篠翁.不以意相收
