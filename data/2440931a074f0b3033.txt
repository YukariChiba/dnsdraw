缺月欲崢嶸.鳴雞有期信
征人催夙駕.客夢未渠盡
野荒多斷橋.河凍無裂璺
羸馬踏冰翻.疑狐觸林遁
清風蕩初日.喬木囀幽韵
崧高忽在眼.岌峨臨數郡
玄雲默垂空.意有萬里潤
寒暗不成雨.卷懷就膚寸
觀象思古人.動靜配天運
物來斯一時.無得乃至順
凉暄但循環.用捨誰喜慍
安得忘言者.與講齊物論
