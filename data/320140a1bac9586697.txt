溪上枕部龍卵石.蘄匠簟製蛇皮紋
客從東方一持贈.竹色蒸青石抱雲
磨沙斵骨自含潤.飽霜弔節無留塵
京師貴豪空有力.六月耐此炎蒸劇
旱風赤日吹熱來.大厦高簷任雕飾
頭顱汗匝無富貧.雖有頒冰論官職
官高職重冰則多.日永冰消難更得
唯公掃室施枕簟.迎凉自感東方客
東方客應非俗昏.能使賢人心體適
賢人何以偏伏人.天下才名方赫赫
我吟困窮不可聽.晝夜蚊蚋蒼蠅聲
蠅如遠雞耳初感.蚊若隠雷空際鳴
葛厨頂綻屋蝎墮.菅席中裂麻經橫
平生賦分只煎炒.安有祿玉琉璃清
猶勝昔年杜子美.老走耒陽牛炙死
因思楊惲廢時言.但願人生行樂爾
公今事業在朝廷.去就尤當慎終始
待公睡足秋風來.去奉高談揮麈尾
