避暑如避虎.山林每逢旃
誰知浩穰內.自有清靜緣
同來戴牟張.作計良亦賢
是時正流汗.赤日行中天
勞坐苦役役.何異烹炰煎
居然得勝地.神觀爲爽然
凉飆起珍簟.妙香汎瓊篇
坐客易生感.泉隠獨談玄
靜者躁之君.方寸湛其淵
勿謂火勝月.此意諒默傳
我戶隔珠庭.遥企玉真仙
仙遊雖云邈.肯逐大化遷
曲池况未平.中多蒲與蓮
更有離離者.使我增愁涓
