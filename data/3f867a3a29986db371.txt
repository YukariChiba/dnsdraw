瑟瑟復潺潺.朝宗去不還
和雲歸漢浦.噴雪下商山
影浸仙娥面.波涵織女鬟
飲猿清滿掬.渡鹿冷侵斑
北潤深通洛.東犇嶮叩關
灌園縈似带.漕磑曲如環
夜枕驚幽夢.秋汀照病顔
玉膏分地脉.銀漢落人寰
漱石藏青鯉.崩沙聚白鷳
村橋微雨後.岸樹夕陽間
翠漲新萍綠.紅浮敗葉殷
貳車時濯足.來伴釣翁閑
