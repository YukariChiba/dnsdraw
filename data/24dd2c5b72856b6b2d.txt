金城千里要人豪.理君亂絲須孟勞
文星合在天東壁.清都紫微醉雲璈
荆溪居士傲軒冕.胸吞雲夢如秋毫
三品衣魚人仰首.不見全牛可下刀
秦川渭水森長戟.方壺蓬萊冠巨鼇
萬釘寶带琱狨席.獻納論思近赭袍
連營貔虎湛如水.開盡西河擁節旄
何時出入諸公間.淮湖閱船今二毛
鑿渠决策與天合.支祈窘束縮怒濤
衣食京師看上計.陛下文武收英髦
春風淮月動清鑒.白拂羽扇隨輕舠
下榻見賢傾禮數.後車載士回風騷
斲鼻于郢.觀魚于濠
小夫閱人蓋多矣.幾成季咸三見逃
