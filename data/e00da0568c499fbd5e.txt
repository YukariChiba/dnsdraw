一事不經營.孤峰長老情.惟餐橡子餅.愛說道君兄.
池藕香狸掘.山神白日行.又聞行腳也.何處化群生.
自昔尋師日.顛峰絕頂頭.雖聞不相似.特地使人愁.
庭樹雪摧殘.上有白獮猴.大哉法中龍.去去不可留.
常思將道者.高論地爐傍.迂談無世味.夜深山木僵.
下山遭離亂.多病惟深藏.一別三十年.煙水空茫茫.
石霜既順世.吾師亦不住.杉桂有猩猩.糠秕無句句.
土肥多孟蕨.道老如嬰孺.莫比優曇花.斯人更難遇.
百千萬億偈.共他勿交涉.所以那老人.密傳與迦葉.
吾師得此法.不論劫不劫.去矣不可留.無蹤若為躡.
