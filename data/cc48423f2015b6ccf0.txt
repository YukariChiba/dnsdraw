少年酷愛山.移家入山住
朅來廛市中.塵土涴巾屨
有時擬山遊.大笑出門去
二毛颯垂領.乃乏濟勝具
歸來笏拄頤.意欲凌風翥
朐山有佳人.以我愛山故
九曲武夷溪.移將置縑素
禽鳥紛飛翔.煙雲莽回互
林深虎豹藏.石怪龍蛇騖
對此竟忘疲.興與精靈聚
想當槃礴臝.下筆有神助
不然方丈間.那有許奇趣
安得絹千疋.煩君畫瑶圃
