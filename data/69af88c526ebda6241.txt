郡城至值夏.兩日非寬程
奔走豈吾願.詔書促南征
出郭星未已.歸棹月已生
問人水深淺.舟子喧未應
水石代之對.淙然落灘聲
危峰起夕蒼.暗潭生夜清
江轉風颯至.病肩難隠稜
添衣初嬾尋.忍寒良不能
近城一二里.遠岸三四燈
望關恐早閉.驅舟祗遲行
多情半環月.久矣將西傾
欲落且小留.知我要入城
月細光未多.大星助之明
至舍心未穩.麗譙才一更
