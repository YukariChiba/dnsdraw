我笑支道林.遠移買山書
巢由古達士.不聞買山居
我笑賀知章.欲乞鑑湖水
嚴陵釣清江.何曾問天子
我笑陶靖節.自祭真忘情
胡爲托青鳥.乃欲長年齡
我笑王無功.琴外無所欲
當其戀五斗.乃獨不知足
我笑杜子美.夙昔具扁舟
老大意轉拙.欲伴習池遊
我笑韓退之.不取萬乘相
三黜竟不去.觸事得讒謗
客言莫謾笑古人.笑人未必不受嗔
螳螂襲蟬雀在後.只恐有人還笑君
迴頭生愧不能語.嘲評從今吞不吐
譽堯非桀亦何爲.訕周譏禹終無取
