國有承祧重.人知秉哲尊.清風來望苑.遺烈在東藩.
此日升緱嶺.何因到寢門.天高不可問.煙靄共昏昏.
夏啟吾君子.周儲上帝賓.音容一飄忽.功業自紛綸.
露泣承華月.風驚麗正塵.空餘商嶺客.行淚下宜春.
出處成交讓.經綸有大功.淚碑瓜步北.棠樹蒜山東.
百揆方時敘.重離遂不融.故臣偏感咽.曾是歎三窮.
甲觀光陰促.園陵天地長.簫笳咽無韻.賓禦哭相將.
盛烈傳彝鼎.遺文被樂章.君臣知己分.零淚亂無行.
彩仗清晨出.非同齒胄時.愁煙鎖平甸.朔吹繞寒枝.
楚客來何補.緱山去莫追.回瞻飛蓋處.掩袂不勝悲.
