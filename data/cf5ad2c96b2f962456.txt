今日若馭風.前日如負甑
乘興試一出.意到即爲勝
薌林有高人.能識未病證
談鋒不可遏.勇若春筍迸
美名戒多取.夫子無太橫
鍾期不世出.誰作山水聽
人生具物則.天命我當定
起居孰非真.寂滅豈是靜
毫釐不密察.天地失其正
聖學有終始.謨訓嚴于令
窮理以致知.持敬乃成性
倘從口耳學.莫救膏肓病
大本若不立.寧論語未瑩
塗澤欲自妍.何以逃水鏡
