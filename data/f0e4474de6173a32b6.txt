君不見漢業已定猶勒兵.白登坐困師無名
席門先生計無誤.黠虜不得窺平城
論功自合班人傑.蓋世拔山威盡折
漫誇勳業是韓彭.我出六奇秦項滅
後來漢道如衰周.德尊一代陳太丘
二方相繼厲名節.不顧羔雁真善謀
雪霜貿貿年芳改.凜凜松筠見風采
豺狼當路狐狸號.獨有孤鴻橫四海
至今逸韵傳清商.雲和之瑟絃高張
耳孫磊落天下士.大才有出皆其長
胸中萬卷饒丘壑.鮮取遺音叩寂寞
一朝解組又彈冠.出處無心付天樂
我輩等是風月人.昔也同閈今爲鄰
不妨對語味如蠟.擾擾萬事從橫陳
