劉郎氣豪酒豪詩更豪.乃肯折節作賦遺恨無纖毫
詩雄賦老不入世俗眼.仰空大叫索酒歌離騷
劉郎新詩今莫敵.挑戰梅社無遺力
果然桃杏一山開.龍馬行天曉無跡
錦標重奪更一年.却來走馬春風前
撐腸文字五千卷.吟哦得意揚休鞭
世間榮辱俱遊戲.莫爲功名銷壯志
我輩胡顔自古然.劉蕡況是公家事
銀杯錦被驌驦裘.呼童喚酒鏖窮愁
自憐却被微官縛.不及相從上酒樓
