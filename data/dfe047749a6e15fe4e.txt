意行到愚溪.竹輿鳴擔肩
冉溪昔居人.埋沒不知年
偶託文字工.遂以愚溪傳
柳侯不可見.古木蔭濺濺
羅氏家瀟東.瀟西讀書園
笋茁不避道.檀欒摇春煙
下入朝陽巖.次山有銘鎸
蘚石破篆文.不辨瞿李袁
嵌竇響笙磬.洞中出寒泉
同遊三五客.拂石弄潺湲
俄頃生白雲.似欲駕我仙
吾將從此逝.挽牽遂回船
