連山何叢叢.相背復相向
盤溪殆千曲.險石彌萬狀
或疑天地翻.斗起渤碣浪
蹙沓更騰凌.變化倐奇壯
舟車未爲用.夷夏永觖望
鑿空伊誰氏.重譯肇霸王
茫茫千萬歲.冉冉道交喪
薄伐策已卑.割據事逾妄
衣冠慘分裂.玉帛敝辭讓
至仁有柔服.遠馭恥懲創
非無一丸泥.不乏萬人將
齊讎紓九世.魯錦輕百兩
羊腸勞躋攀.魚齒困沿並
彼岐亦云岨.易簡德固曠
大哉天作詩.因見聖者量
