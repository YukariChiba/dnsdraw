徂徠古君子.涇渭何太明
一姦衆稷契.詩作奇禍萌
姦人擠之死.既死氣未平
銳欲剖其棺.謂北走猶生
妻子坐凍餒.不斷啼號聲
富韓各分俸.買田活其嬰
吾疏視彼詩.歷數羣公卿
觸怒非一竦.舉朝眼瞠瞠
所頼天子聖.不死五鼎烹
斥歸天目下.石田力躬耕
田少食指多.讀書饑鳶鳴
此身不足憂.憂我身後惸
富韓不常有.勉哉自玉成
忍貧知好脩.道在困亦亨
