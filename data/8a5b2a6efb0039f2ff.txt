華堂壓雲排柱磶.堂背開軒看青璧
鏤螭石斗貯芳根.綠葉裁雲凈如拭
秋風吹空夜正涼.曲瓊掛簾放香入
小鞋踏月傍幽叢.霧氣籠寒髻鬟濕
主人才具超常流.竟體芳香非外襲
不應便爾學紉蘭.芰製荷衣向泉石
詔書屢下言路開.黼坐憂勤方仄席
綠章聞早叩天關.坐使青雲生咫尺
垂紳鳴玉近瑤墀.舊隱煙霞從寂寂
卻須爲續北山移.細說幽芳恨輕擲
