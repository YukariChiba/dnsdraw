母曰余兒兮.吾莫知其何尤
婦曰良人兮.吾曷爲罹此憂
兄弟不以是咎兮.朋友稱其好脩
恭不得其故兮.庸强名之曰命
相彼下堂而貽戚兮.或結纓以順聽
萬不同咸自取兮.曾二者孰失其正聲
鬼神之所仇兮.人直躬焉是病
胥屬鏤忽墮其前兮.屈魚腹以爲穽
奇禍作於牖下兮.顧奚悲而宜慶
嗟子何傷兮.獨余懷不能以自勝
尚或相爾藐孤兮.天終焉其有定
