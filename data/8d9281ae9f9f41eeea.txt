古有淳寂鄉.君與陶阮到
每評伯倫頌.謂勝周公誥
山間童負鍤.臺下人拾帽
短鞭跨遼碣.破毯眠雪窖
歸來四壁立.挾冊坐鄉校
悠悠泮宮水.羹有芹可芼
案上方醉吟.室中已饑告
長缾卧虛簷.破釜架空竈
翠眉方與齊.赬頰忽自悼
愁踏布衾裂.羞拆海圖倒
先生樂陶然.美睡呼不覺
達士多迂拙.庸兒競嘲噪
豈知海上鯤.姑隠霧中豹
歲晚空齋人.杖屨辱相好
百錢呼兒沽.一榻爲君掃
浩興忽長歌.衰意亦旁譟
銜杯孤月落.椎壁四鄰閙
明當遠行役.寒雨映客棹
秋江蒲稗深.佇子平安報
