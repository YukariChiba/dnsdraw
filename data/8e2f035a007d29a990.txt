閶闔西風高.振錫吳門去
三江碧浸天.惟持一杯渡
敗葉梧桐秋.雲中永嘉樹
借問何言歸.親齒桑榆暮
再懷生育仁.聊爲馨潔具
聆師金石詞.鄭重加欽慕
陸梁原上獸.羣居先識母
嗷嗷林中烏.歛翼受子哺
云何蚩蚩輩.勝衣復能語
口腹徒自豐.骨肉如行路
師本談空人.浮雲無去住
未出輪回身.歸心應有悟
臨岐索贈言.愧乏雕章句
願達採詩官.當令不孝懼
