羣鯨貫鐵索.背負橫空霓
首摇翻雪江.尾插崩雲溪
機牙任信縮.漲落隨高低
轆轤卷巨綆.青蛟挂長隄
奔舟免狂觸.脫筏防撞擠
一橋何足云.讙傳廣東西
父老有不識.喜笑爭攀躋
魚龍亦驚逃.雷雹生馬蹄
嗟此病涉久.公私困留稽
姦民食此險.出沒如鳧鷖
似賣失船壺.如去登樓梯
不知百年來.幾人隕沙泥
豈知濤瀾上.安若堂與閨
往來無晨夜.醉病休扶携
使君飲我言.妙割無牛雞
不云二子勞.歎我捐腰犀
我亦壽使君.一言聽扶藜
常當修未壞.勿使後噬臍
