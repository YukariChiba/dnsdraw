儒之宮兮千柱眈如.峨冠綺袂兮羣而趨
食焉稻魚兮隸焉詩書.我侈其成兮繹其初
誨掖之孔敏兮築興之不徐.僨於昔煥於今兮繄百年其有待
企三賢而相攸兮遺躅未沬.匪若人之良茂兮吾將奚頼
芹波摇日兮槐陰轉午.一塵不棲兮重廊邃宇
執經前兮儀儀而訏訏.君顔舒舒兮而究而語
有粹其文兮有覿其古.風舞雩兮步趨繩矩
鄙人留眼兮夫也接前人之武.人今翩鴻兮與南翔
雲氣蓬瀛兮觀虛皇.膏馥霑被兮淮之鄉.君之惠兮鄉之人不可忘
