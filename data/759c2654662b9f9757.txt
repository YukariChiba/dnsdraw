人將宰象山.蕭散目郎署
即今撥煩手.蓄縮殆難措
鄰分銅鐵名.恐坐汙染故
髯君千日留.曾無疾頑怒
德孚俗風動.政洽民孺慕
過虞櫝中毀.穩下竿頭步
定川壯哉縣.瞢不揣鯫腐
虎鬚有危攬.羊腸無善御
彼此劇易間.霄壤計相去
滿懷血指羞.乏君斲輪具
鄰輝幾餘分.忽復失强助
歸舟不可挽.臨風悄延佇
