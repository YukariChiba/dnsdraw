促駕逾三水.長驅望五原.天階分鬥極.地理接樓煩.
溪月明關隴.戎雲聚塞垣.山川殊物候.風壤異涼暄.
戍古秋塵合.沙寒宿霧繁.昔余迷學步.投跡忝詞源.
蘭渚浮延閣.蓬山款禁園.彯纓陪紱冕.載筆偶璵璠.
汲塚寧詳蠹.秦牢詎辨冤.一朝從篚服.千里騖輕軒.
鄉夢隨魂斷.邊聲入聽喧.南圖終鎩翮.北上遽催轅.
吊影慚連茹.浮生倦觸藩.數奇何以托.桃李自無言.
