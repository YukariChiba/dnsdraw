潜山盡頭.孤峰嶭嵲
布寶鬘雲.雨玉珂雪
中有醫禪.碧眼電掣
人以病求.一歲幾𨵚
開方便門.出廣長舌
病從心起.當從心滅
方起於心.洶洶烈烈
不冰而寒.不火而熱
寒熱交戰.內外癥結
瘰癧疽瘤.痀瘻蹩躠
湯熨鍼砭.色察脈切
不如治心.心和氣悅
如凝斯泮.如壅斯决
勿藥有喜.匪渙其血
凡濁惡海.萬病一轍
大摩尼珠.一照萬徹
是珠在裓.無有差別
名九轉丹.字千金訣
爲安心竟.寒水秋月
維摩無病.文殊無說
