柳生洲居濠北邊.繇辭質野誰所傳
不曾入城行賣卜.有問災福須呼船
歎我奇疾何頻年.其初過清肌凜然.已忽腹拒遭拘攣
一身盡異形質變.恍若土木徒人言
蚤知定性不生滅.今安得爾庸非天
醫工刃人死無律.妄談標本從何出
補勞護弱轉凝聚.排寒盪濕加淫鬰
挾風上行關膈失.迸肉糜皮併爲一.猶云無傷乃餘疾
生雖憐我謬時命.豈悟顛倒緣此物
彼蒼應有司殺者.授柄於工無乃悖
我勞萬事明當休.自古零落歸山丘
但疑未死復不活.熟視重爲諸醫羞
餘聰殘明不可留.治命已乖妻子謀.執訊空貽友朋憂
柳生聽罷掉頸笑.既有主對非吾尤
山歌靜夜聲宛轉.更著此曲歌中流
