一雨天氣清.暑事亮未酷
煩囂念蕭散.茲晨正休沐
籃輿試經行.勝槩入遐矚
紆餘緣清溪.窈窕得幽谷
一巖四壁凈.千仞落飛瀑
雷霆鞭蟄戶.風雨撼林麓
光寒白虹下.勢劇天河覆
繽紛曜冰雪.激射碎珠玉
危亭著佳處.盡日看不足
澒洞開心胸.眩晃新耳目
龍臍更奇事.滴滴掛崖腹
人言七年旱.不減此一掬
天壤富瓌怪.名字有顯伏
冉溪逢子厚.釀泉須永叔
摩挲蒼苔碑.徒倚古寺竹
微吟忽忘歸.俗駕不可宿
