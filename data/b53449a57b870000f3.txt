名山久相望.今日爲著屐
到寺第一義.古松互蟠屈
一一龍蛇形.風雷氣蕭瑟
纓絡檜兩株.皆數百年物
燈耿青熒熒.像設暗金碧
空廊極徘徊.老屋共崪兀
僧房小槃礴.西原訪泉石
於其最幽絕.似可便築室
因而思古人.多有愛山癖
要之亦何爲.一賞事已畢
上方不及登.尚或俟他日
無非會心處.妙同箭鋒直
山靈謂何如.移文茲不必
作詩留山中.併可告來轍
