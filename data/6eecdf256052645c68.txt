生長自吳會.北遊逾十期
來還遂衰老.衰老何用知
六月江湖間.煩炎若蒸炊
疇昔不憚暑.今者殊畏之
纖絺置如仇.羽扇常自隨
對案不得餐.膾炙成蒺藜
憶我童稚歲.烈日猶奔馳
鬥草出百品.承蜩睨喬枝
磵顔不待濯.流汗始爲嬉
自憐筋力便.豈謂天序移
往聞終南間.盛夏含冰澌
將家就高寒.長與卑濕辭
