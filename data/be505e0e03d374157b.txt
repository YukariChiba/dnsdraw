緹籥驚年杪.鈴齋戒夙興
連空集霙霰.撇席命賓朋
菌閣盤虛出.箯輿選勝登
出川方晻藹.縞素競飛騰
密著珠簾重.低沈粉水澄
迷藏秦洞穴.刻鏤禹溝塍
蓬島三番抃.瑶峰四徹繩
風傳天外籟.湖寫鑑中冰
銀色三千界.琳臺十二層
折梅思陸凱.詠絮對王凝
妬舞輕飄燕.臨書細字繩
光凌射的鶴.氣壓沃洲鷹
櫂月谿翁共.歌蘭楚客能
瓊輈走油壁.練馬頓鉤膺
澤滲陽膏動.和薰氣燭蒸
冬權時已正.尺瑞歲將應
鄙也同民樂.油然弗自勝
平時陪法從.長憶奉昭陵
拂旦開金殿.鳴鞘下玉乘
六花朝服滿.萬歲壽觴稱
就望堯雲日.賡歌舜股肱
冰醪霑飫賜.竹唱聽哀矜
爾後孤蹤遠.頻年老病仍
兩朝還觀魏.何日見觚稜
