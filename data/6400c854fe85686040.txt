春生瀟湘水.風鳴澗谷泉
過雨花漠漠.弄晴絮翩翩
名園上朱閣.觀後復觀前
借問昔居人.岑絕無炊煙
人生須富貴.河水清且漣
百年共如此.安用涕潺湲
蔣侯真好事.杖屨喜接連
車載溪中骨.推排若差肩
厭看孔壬面.醜石反成妍
感君勸我醉.吾亦無間然
亂我朱碧眼.空花墜便翾
行動須人扶.那能金石堅
愛君雷氏琴.湯湯發朱絃
但恨賞音人.大半隨逝川
平生有詩罪.如痼不可痊
今當痛自改.三釁復三湔
