吳侯之來適荒年.政修民蘇猶解懸
庭無留訟獄屢空.百姓愛悅奸吏悛
公餘何以度永日.坐督皂隸先疏泉
泉潴爲沼浄可鑑.清範即與名俱傳
今年時豐民事簡.退食縱步山之巔
誅鋤蕪穢出古木.矯如虬龍上參天
夷高培坳蔭其下.百里勝景盡目前
爛柯石局候仙侶.月菴竹榻容醉眠
或弄瑶琴或放歌.或談玄理或安禪
圓虛洞照萬緣息.乾坤有量斯無邊
菴中主人趣高上.喜我相過時留連
所嗟官滿差遷去.肯顧衰翁須後賢
