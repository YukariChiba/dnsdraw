長沙進士何襟靈.辭源浩瀚如翻傾
十五年間聚文藁.得三千紙封爲塋
自憐意氣頗足惜.題作文塚仍鑱銘
富哉言章有如此.恨不盡見空傳名
吾聞人文乃儒效.用之佐治王化成
五帝三王實推濟.孔孟憂世存書經
真儒不作世已異.文士所說非所行
趨時治己兩不振.奮筆多是圖生榮
唐文舊錄二萬卷.于今大半歸漂零
昌黎河東幸存顯.自外寸片誰與稱
故知辭藻貴遭遇.身後紙札皆勞形
當年不用更埋聚.傷嗟此似秦儒坑
