十月河洲時.一看有歸思.風飆生慘烈.雨雪暗天地.
我輩今胡為.浩哉迷所至.緬懷當途者.濟濟居聲位.
邈然在雲霄.寧肯更淪躓.周旋多燕樂.門館列車騎.
美人芙蓉姿.狹室蘭麝氣.金爐陳獸炭.談笑正得意.
豈論草澤中.有此枯槁士.我慚經濟策.久欲甘棄置.
君負縱橫才.如何尚憔悴.長歌增鬱怏.對酒不能醉.
窮達自有時.夫子莫下淚.
