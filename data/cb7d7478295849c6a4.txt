我如支離人.自負百鈞趨
羊腸路九折.傴僂纔半途
道逢任夫子.忽焉巾柴車
問君當何之.駕言返舊廬
息肩子有日.我愧今不如
嗟哉妻孥累.口腹亦見驅
一墮世網中.局促轅下駒
秋風送鴻鵠.萬里翔天衢
蓬瀛豈難到.定笑山澤癯
那知羈旅懷.扁舟夢江湖
行當投劾去.暮景收桑榆
願回結駟駕.時過原生居
