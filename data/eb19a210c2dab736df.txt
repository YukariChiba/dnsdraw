何處生春早.春生雲色中.籠蔥閑著水.晻淡欲隨風.
度曉分霞態.餘光庇雪融.晚來低漠漠.渾欲泥幽叢.
何處生春早.春生漫雪中.渾無到地片.唯逐入樓風.
屋上些些薄.池心旋旋融.自悲銷散盡.誰假入蘭叢.
何處生春早.春生霽色中.遠林橫返照.高樹亞東風.
水凍霜威庇.泥新地氣融.漸知殘雪薄.杪近最憐叢.
何處生春早.春生曙火中.星圍分暗陌.煙氣滿晴風.
宮樹棲鴉亂.城樓帶雪融.競排閶闔側.珂傘自相叢.
何處生春早.春生曉禁中.殿階龍旆日.漏閣寶箏風.
藥樹香煙重.天顏瑞氣融.柳梅渾未覺.青紫已叢叢.
何處生春早.春生江路中.雨移臨浦市.晴候過湖風.
蘆筍錐猶短.淩澌玉漸融.數宗船載足.商婦兩眉叢.
何處生春早.春生野墅中.病翁閑向日.征婦懶成風.
斫筤天雖暖.穿區凍未融.鞭牛縣門外.爭土蓋蠶叢.
何處生春早.春生冰岸中.尚憐扶臘雪.漸覺受東風.
織女雲橋斷.波神玉貌融.便成嗚咽去.流恨與蓮叢.
何處生春早.春生柳眼中.芽新才綻日.茸短未含風.
綠誤眉心重.黃驚蠟淚融.碧條殊未合.愁緒已先叢.
何處生春早.春生梅援中.蕊排難犯雪.香乞擬來風.
隴迥羌聲怨.江遙客思融.年年最相惱.緣未有諸叢.
何處生春早.春生鳥思中.鵲巢移舊歲.鳶羽旋高風.
鴻雁驚沙暖.鴛鴦愛水融.最憐雙翡翠.飛入小梅叢.
何處生春早.春生池榭中.鏤瓊冰陷日.文縠水回風.
柳愛和身動.梅愁合樹融.草芽猶未出.挑得小萱叢.
何處生春早.春生稚戲中.亂騎殘爆竹.爭唾小旋風.
罵雨愁妨走.呵冰喜旋融.女兒針線盡.偷學五辛叢.
何處生春早.春生人意中.曉妝雖近火.晴戲漸憐風.
暗入心情懶.先添酒思融.預知花好惡.偏在最深叢.
何處生春早.春生半睡中.見燈如見霧.聞雨似聞風.
開眼猶殘夢.抬身便恐融.卻成雙翅蝶.還繞庳花叢.
何處生春早.春生曉鏡中.手寒勻麵粉.鬟動倚簾風.
宿霧梅心滴.朝光幕上融.思牽梳洗懶.空拔綠絲叢.
何處生春早.春生綺戶中.玉櫳穿細日.羅幔張輕風.
柳軟腰支嫩.梅香密氣融.獨眠傍妒物.偷鏟合歡叢.
何處生春早.春生老病中.土膏蒸足腫.天暖癢頭風.
似覺肌膚展.潛知血氣融.又添新一歲.衰白轉成叢.
何處生春早.春生客思中.旅魂驚北雁.鄉信是東風.
縱有心灰動.無由鬢雪融.未知開眼日.空繞未開叢.
何處生春早.春生蒙雨中.裛塵微有氣.拂面細如風.
柳誤啼珠密.梅驚粉汗融.滿空愁淡淡.應豫憶芳叢.
