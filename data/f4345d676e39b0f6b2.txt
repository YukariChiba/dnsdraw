未識龍宮莫說珠.識珠言說與君殊.
空拳只是嬰兒信.豈得將來誑老夫.
萬法從心起.心生萬法生.法生同日了.來去在虛行.
寄語修道人.空生慎勿生.如能達此理.不動出深坑.
極目觀前境.寂寞無一人.回頭看後底.影亦不隨身.
神識苟能無掛礙.廓周法界等虛空.
不假坐禪持戒律.超然解脫豈勞功.
日用事無別.惟吾自偶偕.頭頭非取捨.處處勿張乖.
朱紫誰為號.青山絕點埃.神通並妙用.運水及搬柴.
十方同聚會.個個學無為.此是選佛場.心空及第歸.
焰水無魚下底鉤.覓魚無處笑君愁.
可憐谷隱老禪伯.被唾如何見亦羞.
