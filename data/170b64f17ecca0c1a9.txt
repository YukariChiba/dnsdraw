朝蠅不須驅.暮蚊不可拍.蠅蚊滿八區.可盡與相格.
得時能幾時.與汝恣啖咋.涼風九月到.掃不見蹤跡.
鵲鳴聲楂楂.烏雜訊護護.爭鬥庭宇間.持身博彈射.
黃鵠能忍饑.兩翅久不擘.蒼蒼雲海路.歲晚將無獲.
截橑為欂櫨.斫楹以為椽.束蒿以代之.小大不相權.
雖無風雨災.得不覆且顛.解轡棄騏驥.蹇驢鞭使前.
昆侖高萬里.歲盡道苦邅.停車臥輪下.絕意于神仙.
雀鳴朝營食.鳩鳴暮覓群.獨有知時鶴.雖鳴不緣身.
喑蟬終不鳴.有抱不列陳.蛙黽鳴無謂.合合只亂人.
