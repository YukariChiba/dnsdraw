王鮪未荐春.永歎念河曲
遊子懷故鄉.書劍就裝束
横流一葦航.歸日三秋促
屬驂饒陽道.解鞅獲館穀
鳴烏尾畢逋.喜信亂城角
邑中二三子.彼美温如玉
行李往來者.東道禮尤篤
一尊相勞苦.桃瓜間紅綠
深嚴布金地.良可避蒸溽
呼龍勸客留.雨聲裂華屋
諸公氣吐虹.不鄙余錄錄
號呶叫博盧.露跣圍弈局
漫郎本何者.蒿蓬倚松竹
更不效天隨.凄其茹杞菊
