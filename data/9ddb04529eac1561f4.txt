我居田野間.糴米如賃傭
晴天得曬暴.雨日還燎烘
晝役薪水事.故嘗多夜舂
簸之有餘穀.再以瓶罍充
時時付手碓.玉粒勝腐紅
三年食官倉.塵土填腹胸
歸乃值歲歉.半菽了不供
餬口於四方.指囷其誰逢
啼號蹔遠耳.夢寐深有攻
宦遊竟何得.不如學爲農
水旱縱莫逃.穮蔉年會豐
因聞村舂聲.竟曉成噞喁
