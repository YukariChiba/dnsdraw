中分春一半.今日半春徂.老惜光陰甚.慵牽興緒孤.
偶成投秘簡.聊得泛平湖.郡邑移仙界.山川展畫圖.
旌旗遮嶼浦.士女滿闉闍.似木吳兒勁.如花越女姝.
牛儂驚力直.蠶妾笑睢盱.怪我攜章甫.嘲人托鷓鴣.
閭閻隨地勝.風俗與華殊.跣足沿流婦.丫頭避役奴.
雕題雖少有.雞卜尚多巫.鄉味尤珍蛤.家神愛事烏.
舟船通海嶠.田種繞城隅.櫛比千艘合.袈裟萬頃鋪.
亥茶闐小市.漁父隔深蘆.日腳斜穿浪.雲根遠曳蒲.
凝風花氣度.新雨草芽蘇.粉壞梅辭萼.紅含杏綴珠.
薅餘秧漸長.燒後葑猶枯.綠綟高懸柳.青錢密辮榆.
馴鷗眠淺瀨.驚雉迸平蕪.水靜王餘見.山空謝豹呼.
燕狂捎蛺蝶.螟掛集蒲盧.淺碧鶴新卵.深黃鵝嫩雛.
村扉以白板.寺壁耀赬糊.禹廟才離郭.陳莊恰半途.
石帆何峭嶢.龍瑞本縈紆.穴為探符坼.潭因失箭刳.
堤形彎熨斗.峰勢踴香爐.幢蓋迎三洞.煙霞貯一壺.
桃枝蟠複直.桑樹亞還扶.鱉解稱從事.松堪作大夫.
榮光飄殿閣.虛籟合笙竽.庭狎仙翁鹿.池游縣令鳧.
君心除健羨.扣寂入虛無.岡蹋翻星紀.章飛動帝樞.
東皇提白日.北斗下玄都.騎吏裙皆紫.科車幰盡朱.
地侯鞭社伯.海若跨天吳.霧噴雷公怒.煙揚灶鬼趨.
投壺憐玉女.噀飯笑麻姑.果實經千歲.衣裳重六銖.
瓊杯傳素液.金匕進雕胡.掌裏承來露.柈中釣得鱸.
菌生悲局促.柯爛覺須臾.稊米休言聖.醯雞益伏愚.
鼓鼙催暝色.簪組縛微軀.遂別真徒侶.還來世路衢.
題詩歎城郭.揮手謝妻孥.幸有桃源近.全家肯去無.
