偶有衝天氣.都無處世才
未容榮路穩.先蹋禍機開
分久沉荆掾.慙經廁柏臺
理推愁易惑.鄉思病難裁
夜伴吳牛喘.春驚朔鴈回
北人腸斷送.西日眼穿頹
唯望魂歸去.那知詔下來
涸魚千丈水.殭燕一聲雷
幽匣提清鏡.衰顏拂故埃
夢雲期紫閣.厭雨別黃梅
親戚迎時到.班行見處陪
文工猶畏忌.朝士絕嫌猜
新識蓬山傑.深交翰苑材
連投珠作貫.獨和玉成堆
劇敵徒相軋.羸師亦自媒
磨礱刮骨刃.翻擲委心灰
恐被神明哭.憂爲造化災
私調破葉箭.定飲搴旗杯
金寶潛砂礫.芝蘭似草萊
憑君毫髮鑒.莫遣翳莓苔
