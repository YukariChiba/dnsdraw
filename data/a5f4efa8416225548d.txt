周子百未遇.有兒慰眼前
敢誇材調別.自喜稟賦全
其守過老蒼.其行通變權
共看成蚤歲.何意夭初年
汝昔透胞絡.衝風著筋攣
和丹和乳嚥.煨附加鹽煎
所投烈藥盡.始獲奇痾痊
隋和絕代寶.氣命百分憐
問汝今何之.幻影來無緣
不許爺執捉.壞滅同埃煙
此悲信無益.此愛倍難捐
不見趙幾道.泣淚迸幽泉
不見孟良甫.叫吻聒穹天
汝爺自爲銘.志欲金石傳
兼求我詩去.刻在墓門邊
