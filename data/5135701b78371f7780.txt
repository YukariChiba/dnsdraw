柳渾曾吟郡.中間遇牧之
留連皆往日.寂寞偶多時
物象應無改.軒車自有期
憶山辭闕早.採藥上官遲
澤國閒堪賞.公堂靜好窺
掃苔紅葉過.臨水白蘋移
樹石秋供畫.汀洲曉入詩
謳謠漁父得.孤潔鷺鷥知
笛外風含酒.樓中月照棋
野田耕带雨.寒井汲和澌
城郭煙霞近.人家橘柚垂
會須尋此景.況與二公宜
