長劍寄寶匣.往往夜鳴吼
芒針補弊履.雖賤不爲醜
藏器貴有施.斯人自吾偶
汲汲出疆贄.皇皇喪家狗
無愧三宿行.未多沮溺耦
營丘執羔客.乃是射鈎手
解縛履文陛.低顔亦含垢
魯堂品藻中.茂實帝王後
君子當際會.所學問行否
南陽三顧日.不羨商巖叟
相期等釣璜.茲爲兆熊后
宿將輕少年.前席亦何有
恢恢王景略.落落秦關右
周旋二十年.初心了無負
何必逐桓溫.聯翩東南走
松栢儻莫依.嵩岱皆培塿
