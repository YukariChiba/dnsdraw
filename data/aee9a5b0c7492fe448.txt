治生非所長.兒女驚滿屋
作官又迂疏.不望載朱轂
因緣罣罪罟.未許即潛伏
空餘讀書病.日與古人逐
老妻憐眼昏.入夜屏燈燭
上官念貧寠.時節饋醪肉
衰年類蒲柳.世事劇麻粟
數日望歸田.寄語先栽竹
文章亦細事.勤苦定何足
君詩四相攻.欲看守陴哭
愧無即墨巧.不解火牛觸
自非太學生.彫琢事干祿
安心已近道.閉口豈非福
胡爲調狂詞.玉石相落碌
腹中抱丹砂.舌下潄白玉
作詩雖云好.未免亂心目
奕秋教二人.不取志鴻鵠
摩詰非不言.遺韵寄終曲
