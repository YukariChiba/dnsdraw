世運千齡遇.皇圖永紹休
天方祚堯舜.家自產伊周
戟路炎風轉.弧門喜氣浮
九苞惟得鳳.三日已窺牛
祖牒綿瓜瓞.親庭結冕旒
朱轓資佐理.黄屋得分憂
白賀才名遠.毛原德業優
維城流雅詠.戲綵晢民謳
暫出丞侯度.行歸炳帝猷
職堪調玉鉉.名已覆金甌
甲第開華旦.瓊筵盛薦羞
寶釵分樂隊.珠玉萃賓游
龜鶴齊稱壽.觥船遞獻酬
後天長不老.仙袂拍浮丘
