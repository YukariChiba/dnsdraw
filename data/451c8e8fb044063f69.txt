老丞拄笏中了了.坐閱雲陰變昏曉
何爲兩脚苦未停.意在高山知者少
昨日春從湖上歸.頗覺沙鷗已馴擾
遊人但遲簫皷來.滓穢清虚亦何好
君今獨行真得計.自有青螺如髻繞
歸來古錦開詩葩.筆下縱横發天巧
遨頭舊屬羅浮伯.半夜春風鳴騕褭
至今湖山索價高.妙語須君時一掃
雖然願君且努力.掛冠歸休未宜早
要當千户享封殖.豈但全家荷温飽
此時還鄉頭未白.萬錢買山慰潦倒
摩挲拄杖不相忘.更伴重巒細窮討
