将軍思訓久爲土.龍眠道人亦已亡
誰将丹青寫山水.入我宴坐虚明窗
峰巒迴複吐雲氣.林木窈窕籠烟光
丹楓半落天雨霜.漁舟招招靜鳴榔
野橋巖寺遞隱見.浦花汀草何微茫
江邊落日尚返照.山頭正作金色黄
縈青繚白有餘態.却笑水墨無文章
畫工畫意不畫物.咫尺應須千里長
具區約略貫苕霅.赤岸髣髴通瀟湘
安得僊翁一葉艇.使我超忽窮江鄉
