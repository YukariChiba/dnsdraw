君辭萬里蜀.東游海之壖
所挾大易數.自謂探幽玄
縱橫布籌算.妙若蓍之圓
殷勤扣其說.得數須得全
人生穹壤間.其孰司陶甄
短長辨鳬鶴.百一分夔蚿
造物初何必.賦受自爾偏
數有饒與乏.定命誰能遷
理則無虧盈.一性各渾然
顔跖偶壽夭.堯桀非愚賢
緬懷樂正子.聖門得真傳
全生必全歸.此語星日懸
予生故多奇.榮枯聽諸天
獨有任道心.未死須乾乾
君提空囊至.又復垂橐旋
豈嘗卜而來.所遇非昔泉
術工用乃拙.爲子笑且憐
矢詩苦不多.聊壓瞿唐船
