我行幾許踰沅湘.直抵八桂灕水旁
千山倒影摇溪光.秀色不借草木蒼
茲亭構勝俯回塘.野花風遞羅綺香
巖前伏波航羽觴.一洗塵思生清凉
疑有仙人白玉牀.壺中景迥日月長
步此仙籟音琅琅.世間名利真毫芒
此景不獨冠南方.恨不築室輕侯王
回首塵迹空渺茫.瞥去未必計非良
其如樽酒情難忘.恍然一夢五雲鄉
