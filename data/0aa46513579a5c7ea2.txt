新鶯傍簷曉更悲.孤音清泠囀素枝
口邊血出語未盡.豈是怨恨人不知
不食枯桑葚.不銜苦李花
偶然弄樞機.婉轉凌煙霞
衆雛飛鳴何跼促.自覘游蜂啄枯木
玄猨何事朝夜啼.白鷺長在汀洲宿
黑鵰黃鶴豈不高.金籠玉鉤傷羽毛
三江七澤去不得.風煙日暮生波濤
飛去來.莫上高城頭.莫下空園裏
城頭鴟鳥拾羶腥.空園燕雀爭泥滓
願當結舌含白雲.五月六月一聲不可聞
