岷嶺南蠻北.徐關東海西.此行何日到.送汝萬行啼.
絕域惟高枕.清風獨杖藜.危時暫相見.衰白意都迷.
風塵暗不開.汝去幾時來.兄弟分離苦.形容老病催.
江通一柱觀.日落望鄉台.客意長東北.齊州安在哉.
諸姑今海畔.兩弟亦山東.去傍干戈覓.來看道路通.
短衣防戰地.匹馬逐秋風.莫作俱流落.長瞻碣石鴻.
