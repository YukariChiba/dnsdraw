先生讀書不下堂.堂上有客語浪浪
弟子出觀如堵牆.怪君眉彩生光芒
北都晁夫子.一別久相望
君來道信問.使我開肺腸
三日不改服.猶覺芝蘭香
平生寡投分.一笑且云樂
慇懃發黄卷.鈍吻慳應酢
大杵撞啞鐘.已厭音響惡
更慚河伯觀.未易窮海若
索寞歲華晚.颼颼黄葉秋
歸心劇流水.忽忽不可留
固知此鱣鯨.肯託尋常溝
直須見老聃.可化南榮儔
海州歲有沖天鵠.卵如萍實光琢玉.蜀鷄眇然何敢伏
羽成不須求日浴.一舉將驚萬人目
