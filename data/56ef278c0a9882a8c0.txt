土潤伏新金.陽歊困亭午
曦御駐征驂.朱光徹厚土
鳥雀噪階除.蛙蚓鳴草莽
簿領抗塵容.茅簷庇環堵
蜂蠆亂繩床.蚊蟁隱雷鼓
椶拂徒爾爲.青蠅敢予侮
避喧空百慮.對食但三吐
舉箑未搖風.揮汗已成雨
那能整冠巾.誰復對賓主
豈惟眩生花.坐覺氣如縷
南方有高樓.兀然蔽華宇
摳衣倦躋攀.策杖愁傴僂
俄頃叩雲端.飄蕭開洞府
新凉颯爾来.舊暑脱然愈
清池涌波瀾.疏星穿牖戶
夜氣襲冰霜.月明粲珪組
烏鵲倦還飛.遊魚清可数
珍菓走金盤.清談揮玉麈
群籟正囂囂.幽夢方栩栩
何當食瓊漿.一夕生毛羽
