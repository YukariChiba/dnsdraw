俗事自相促.吾生常作難
長河已萬折.險路復千盤
坎壈深藏步.岑嶔穏轉鞍
誰知守樗散.略不悮泥蟠
末學多乖謬.微軀寔控摶
小兒成頂領.烈士吐心肝
許下少文舉.吴中無伯鸞
直須識根柢.始是極波瀾
念此欲誰語.想公還自寛
屢成長劍倚.得洗夜蟲酸
解后終年别.殷勤一笑歡
已除舌本强.仍斵鼻端漫
直節羣公念.高名四海間
相期更無事.所祝在加餐
晚日留殘雪.春雷續淺寒
欲行殊未必.堅坐只長歎
不厭道里遠.敢辭裘褐單
却尋三語掾.重對兩蒲團
剩欲洗胸次.先留倒筆端
何須灞陵岸.回首望長安
