客裏仍驚奔.南走荆溪上
繫船樓前樹.偶接丈人行
兹惟天下士.抱負不可狀
而今年七十.面睟背益盎
論文復把酒.十日共清訪
歸家照眸子.炯炯覺神王
朅來情所親.鄒子頗直諒
斯文有能事.筆挾風雨壯
今晨叩其門.不見動惆悵
我希嵇叔夜.子慕陶元亮
念子如清風.執熱欲何往
寇退子當返.子去我曷望
何時芝蘭室.重見玉色釀
快意傾百盃.澆我舌本强
