孫郎文史外.所好墨而已
龜玉藏櫝中.涓辰乃開視
未嘗輕示人.毎戒卞和耻
謂予心事同.分惠真可喜
磨去五之一.餘者恰盈咫
印弄稜角刓.前言戲之耳
蒼頭忽踵門.喘汗殊不止
恍疑皂囊藥.無因至於此
亟取啓緘封.入眼勝雙鯉
其長應天數.其光動晴晷
當暑尚挾纊.豈但什襲比
且云此不刓.品色尤更美
始知雅意來.要以補前毁
想初聞語時.廢書頻拊髀
兵法善致人.所致必如指
一朝下兩城.曾不費一矢
坐令鼎足心.成轍亂旗靡
堂堂莫我過.勢若建瓴水
墨果多乎哉.一一是孤壘
齊城七十二.受降從此始
