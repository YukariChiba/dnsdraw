窮冬海道絕.瘴雨晴墟里
何以知歲豐.未卯炊煙起
先生清夢回.科髻方隱几
獠奴拾墮薪.發爨羮藷米
飽霜闊葉菘.近水繁花薺
都盧深注湯.米爛菜自美
椎門醉道士.一笑欲染指
誡勿加酸鹹.云恐壞至味
分嘗果超絕.玉糝那可比
鮮肥增惡欲.腥膻耗道氣
畢生啜此羮.自可老儋耳
錄以寄徐聞.阿同應笑喜
