呂公杞梓材.自是棟梁質
岷山岩谷邃.蜀錦機杼密
含章同豹隠.榮進異蠖屈
興起自艱微.敗席代門蓽
揚庭挺科兩.許國操心一
理財務廉約.持憲從寬佚
言動肅以舒.絲綸蔚成帙
瑣圍使遼土.政府論儀物
陳郡剖侯封.潞郊紓守紱
今棲重湖外.久矣齊得失
高吟貽華莞.靜鼓雲和瑟
知音曠寰宇.自養融心骨
冥鴻難遂去.塞馬有歸日
會見促召還.忻歡投棗栗
