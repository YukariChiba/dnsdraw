濟源山水好.老尹知之久.常日聽人言.今秋入吾手.
孔山刀劍立.沁水龍蛇走.危磴上懸泉.澄灣轉坊口.
虛明見深底.淨綠無纖垢.仙棹浪悠揚.塵纓風斗藪.
岩寒松柏短.石古莓苔厚.錦坐纓高低.翠屏張左右.
雖無安石妓.不乏文舉酒.談笑逐身來.管弦隨事有.
時逢杖錫客.或值垂綸叟.相與澹忘歸.自辰將及酉.
公門欲返駕.溪路猶回首.早晚重來遊.心期罷官後.
