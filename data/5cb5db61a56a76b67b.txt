弊廬雖陋甚.鄙性頗所宜
欹傾十許間.草覆實半之
碓聲隔柴門.績火出枳籬
縛木爲彘牢.附垣作雞塒
黄犢放林莽.蒼鵝戲陂池
傭耕食于我.客主同爨炊
瓦盎設大杓.葅莧羹園葵
一飽荷鋤出.作勞非所辭
上以奉租賦.下以及我私
有錢即沽酒.阡陌恣遊嬉
亦有扶持者.婢跣奴髻椎
欲畫恨無人.後世考此詩
