天作乃說真.人作故云假
堆疊孕奇怪.含思亦如畫
遙岑出寸碧.羣岫擁而亞
蒼苔抱秀骨.尤愜時雨灑
去來何所人.度嶺策羸馬
安得無心雲.經從斷而挂
日落行且休.寒巖峙孤舍
假合雖使然.登覽憂亦寫
萬法資諸心.一念有神化
締構况融結.猶造秋與夏
攝用還一空.何取亦何捨
莫認假與真.外樂聊以借
