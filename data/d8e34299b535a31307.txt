寒聲晚移林.殘臘無幾日
高人擁楮眠.臠卷意自適
素風含混沌.春煦回呼吸
餘溫偶見分.來自芝蘭室
乍舒魄流輝.忽捲潮無迹
未能澡余心.愧此一衾白
嘗聞旴江藤.蒼崖走虬屈
斬之霜露秋.漚以滄浪色
粉身從澼絖.蛻骨齊麗密
乃知瑩然姿.故自漸陶出
治物猶貴精.治心豈宜逸
平生感交遊.耳剽非無得
精神隨事分.內省殊未力
寸陰捐已多.老矣將何及
自從得此衾.夢覺常惕惕
清如夷齊鄰.粹若淵騫覿
獨警發鏗鍧.邪思戢毫忽
勿謂絕知聞.虛闈百靈集
鼎鬴或存戒.韋弦亦規失
則知君子所.惠以勵蒙塞
