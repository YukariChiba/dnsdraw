名高身未到.此恨蓄多時.是夕吟因話.他年必去隨.
嘗聞廬嶽頂.半入楚江湄.幾處懸崖上.千尋瀑布垂.
爐峰松淅瀝.湓浦柳參差.日色連湖白.鐘聲拂浪遲.
煙梯緣薜荔.岳寺步欹危.地本饒靈草.林曾出祖師.
石樓霞耀壁.猿樹鶴分枝.細徑縈岩末.高窗見海涯.
嵌空寒更極.寂寞夜尤思.陰穀冰埋術.仙田雪覆芝.
亂泉禪客瀨.異跡逸人知.蘚室新開灶.檉潭未了棋.
如何遂閑放.長得在希夷.空務漁樵事.方無道路悲.
謝公台尚在.陶令柳潛衰.塵外難相許.人間貴跡遺.
雖懷丹桂影.不忘白雲期.仁者終攜手.今朝預賦詩.
