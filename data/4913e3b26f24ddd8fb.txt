寒月破東北.賈生立西南.西南立倚何.立倚青青杉.
近月有數星.星名未詳諳.但愛杉倚月.我倚杉為三.
月乃不上杉.上杉難相參.眙愕子細視.睛瞳桂枝劖.
目常有熱疾.久視無煩炎.以手捫衣裳.零露已濡沾.
久立雙足凍.時向股髀淹.立久病足折.兀然黐膠粘.
他人應已睡.轉喜此景恬.此景亦胡及.而我苦淫耽.
無異市井人.見金不知廉.不知此夜中.幾人同無厭.
待得上頂看.未擬歸枕函.強步望寢齋.步步情不堪.
步到竹叢西.東望如隔簾.卻坐竹叢外.清思刮幽潛.
量知愛月人.身願化為蟾.
