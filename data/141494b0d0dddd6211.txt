半秋初入中旬夜.已向階前守月明.
從未圓時看卻好.一分分見傍輪生.
亂雲遮卻台東月.不許教依次第看.
莫為詩家先見鏡.被他籠與作艱難.
今夜月明勝昨夜.新添桂樹近東枝.
立多地濕舁床坐.看過牆西寸寸遲.
月似圓來色漸凝.玉盆盛水欲侵棱.
夜深盡放家人睡.直到天明不炷燈.
合望月時常望月.分明不得似今年.
仰頭五夜風中立.從未圓時直到圓.
