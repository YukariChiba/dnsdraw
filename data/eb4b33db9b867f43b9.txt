遭遇爵位輕.治平進取難
不見明經士.白首成一官
憐爾吾家駒.學問知所安
得名萬衆中.奮迅生羽翰
天子臨廣廷.公卿肅衣冠
傳呼署甲乙.誰不傾目觀
我時忝陪侍.趨拜玉座前
鄂秀莩亦榮.不自知欣懽
勿言勢尚卑.無以地固寒
鸞鳯曾棘棲.蛟龍亦泥蟠
孟軻稱三樂.富貴不與焉
恨我不如爾.千鍾益悲歎
奈何方遠别.浩蕩江湖間
臨分豈自勝.流涕空汍瀾
