謬爲天官屬.得與選事親
略計三百州.綠衣九千人
較材迷長短.守法愧因循
救末知不足.澄源力難伸
諸君備鄉老.多士競國賓
鑒形肖止水.播物參洪鈞
解論皆造微.詳延必逢真
仰成寛吏責.端本慰吾民
功則太平始.任非百職倫
聚精會冠劍.重鑰閟埃塵
寄重地必禁.問迹疏無因
風雨何蕭蕭.雞鳴夜將晨
一日如三月.況兹别累旬
