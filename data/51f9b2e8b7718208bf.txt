雙池萬荷花.姣好欺子都
秋風一披拂.槁悴如三閭
子有君子操.昔人所歎譽
奈何不自奮.俛仰悲榮枯
荷花不能言.請以意對吾
兩間草木蕃.萬象粲以舒
一從鶗鴂鳴.荃蕙首見疏
况我值末運.忽忽良辰徂
相隨就衰叔.容色何能愉
抗手謝荷花.子誠志士模
嬰肸悼季世.箕干感淪胥
舂陵大中正.所品良非虛
