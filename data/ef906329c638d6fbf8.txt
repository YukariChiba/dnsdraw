何郎西州來.逸氣掃秋晚
平生貯書腹.中有文武膽
材如駱賓王.其直亦不減
上書論國事.忌諱失料揀
居然爲逐客.安免投手板
世方例皮相.我亦作白眼
閉門古寺中.一榻聊醫懶
邇來偶病渴.意緒覺蕭散
頗懷當壚人.楚岫屢欲鏟
我從山中來.攜被夜假館
地爐擁紅金.妙語容細款
凛然忠義氣.不肯受盤綰
正恐復一吐.與民作温暖
坐覺舟壑走.歲月不可挽
人生一夢耳.勿作鏡中歎
何當結後期.相攜游汗漫
