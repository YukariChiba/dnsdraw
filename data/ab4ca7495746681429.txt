松竹不著花.密葉徒如帚
江梅不藏葉.寒花綴枯朽
獨有龍焙茶.花葉秀而耦
冰霜著羣木.凍死十八九
惟此百草靈.名可綴三友
春雷迸雀舌.夜雨滴龍口
皆萌哺啜心.誰假栽培手
惟有蔡端明.識之在蒿蔌
移根入北苑.金碧煥星斗
夸作龍鳳團.封成獻元后
問花何以報.牙舌甘鼎臼
他時子復生.爲公滌繁垢
