秋扇已棄物.寒衣還催装
偃息覺寒侵.客况入渺茫
宿疢不時作.難恃筋力强
畏熱亦畏寒.此固人之常
今此露寒初.畏縮尤周章
共君蟄寺樓.雨話幾對床
布褐莫禁風.芒鞋莫抵霜
無聊思往時.意愜交秋涼
散髪醉瑶臺.濯足歌滄浪
悲涼所不識.安知有摧傷
鄰家濁酒香.鄰僧不住嘗
亟沽兩甆罎.連倒澆酸腸
敵寒固尚賒.姑遣秋宵長
少年挽不來.烏兔有底忙
