陰陽有定數.天地無全功
偏雨或偏暘.消息豈難窮
今夏孟仲雨.季月暑隆隆
赫曦不停軌.火雲日燔空
晨興迨晚暮.危坐沸鼎中
一夕四五起.倦鳥思逃籠
扇手腕幾脱.所招皆温風
年來復何罪.遭此爐炭烘
迅雷空殷殷.微雨秪濛濛
燋燃到草木.禾稻憂不豐
頗聞炎瘴地.威勢增祝融
又聞大熱獄.食飲渾洋銅
法法惟心造.報應萬不同
吾家有雲溪.竹間二水通
入門爽毛骨.清絕廣寒宫
插羽欲飛去.免爲旱魃攻
