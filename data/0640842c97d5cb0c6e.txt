寥寥二千載.道統幾欲墜
濂洛暨關中.浚源接洙泗
乾淳諸大儒.流派何以異
無極而太極.性命發其秘
先天而後天.理數稽其至
四書共羣籍.精微窮奧義
五常與異端.辨析無遺旨
謂教以漸進.謂功可直遂
爲說雖殊科.其歸同一揆
踐修本誠敬.講貫非口耳
要在絕己私.渾然循天理
啟鑰以抽關.發蒙而警聵
後進有所宗.絕學得所繼
作者蔑以加.百世或可俟
