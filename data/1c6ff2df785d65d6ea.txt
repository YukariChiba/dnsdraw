造物果小兒.可得問天公
一生貧到骨.萬感悲填胸
形神本塵坌.身世相羈籠
安得騎玉鼇.眇然追冥鴻
錦步四十里.濁哉一石崇
東閣萬張頤.哺一公孫洪
銅山流臭泉.到了埋鄧通
何如德行貴.晞顔師仲弓
文苑麗長春.學海深無窮
人自涇渭水.我但夷齊風
貂裘有何異.羊棗遠不同
人生水上萍.世事江頭楓
三思欲四休.一拙勝萬工
火宅煎殺人.此身如甑中
於道有所味.觸意無復忡
心杓指以南.性水决而東
鍊得身如鶴.始可沖秋空
道人亦不貧.朝灌三畦松
