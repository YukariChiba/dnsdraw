神嶽瑤池圃.仙宮玉樹林.乘時警天禦.清暑滌宸襟.
梁駕陪玄賞.淄庭掩翠岑.對岩龍岫出.分壑雁池深.
簷迥松蘿映.窗高石鏡臨.落泉奔澗響.驚吹助猿吟.
野氣迷涼燠.山花雜古今.英藩盛賓侶.勝景想招尋.
踐徑披蘭葉.攀崖引桂陰.穆生時泛醴.鄒子或調琴.
雉翳分場合.魚鉤向浦沉.朝游極斜景.夕宴待橫參.
顧己慚鉛鍔.叨名齒玳簪.暫依朱邸館.還暢白雲心.
丘壑信多美.煙霞得所欽.寓言攄宿志.竊吹簡知音.
獎價逾珍石.酬文重振金.方從仁智所.攜手濯清潯.
