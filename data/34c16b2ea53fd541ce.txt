名臣不世出.百工之所求.況乃非常器.遭逢興運秋.
符彩照千里.銓衡綜九流.經綸資百物.樽俎寄皇猷.
韶濩傾複理.典禮紊還修.雖貞棟樑任.兼好藝文遊.
佇聞和鼎實.行當奉介丘.高衢翻稅駕.閱水遽遷舟.
傳呼更何日.曳履聞無由.歸魂藐修路.征棹艤邗溝.
林薄長風慘.江上寒雲愁.夜台終不曙.遺芳徒自留.
