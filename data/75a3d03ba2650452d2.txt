楚俗樂戰鬬.征誅專莫敖
蛇豕肆吞噬.一舉夷蒲騷
小器良易盈.舉趾凌雲霄
輕敵取敗衂.縊死由矜驕
淺識恥鄧曼.安在誇雄豪
至今冶父山.遺跡真寥寥
何年化龍宮.金碧爭岧嶤
耽耽羣於菟.跪伏尾自搖
乃知道力妙.智數何能高
曩者羅與楚.蟻忿較一朝
慈哀洗萬劫.自足消兵刀
道人結界地.遠引離喧囂
欲禮大士塔.恨無野僧包
臨風一悵望.短髪空爬搔
