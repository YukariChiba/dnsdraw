泉石豈不好.老我泉石心
可無鷦鷯枝.來傍威鳳林
鳳兮千仞翔.覽德斯下臨
青冥叢玉霄.洞視潜伏深
槍榆六月息.共聽朝陽吟
梧桐生朝陽.老榦垂層陰
夕靄聯晨霏.凉入薰風琴
扣弦借清商.千里秋沈沈
鄉來嘲哳聲.不復沸釜鬵
卷舌絕音響.泯默如病瘖
采羽仍嚶嚶.善類還愔愔
醴泉與竹實.報效杳莫尋
且復事頌禱.聳德齊巍岑
詞藻苦羞澀.戛擊非球琳
佇爲王者瑞.九成儀韶音
