山前羣羊兒.羣羊化爲石
山後謙牧翁.雙牛挂虛壁
仙佛道不同.妙處各自得
我來牧坡上.牧翁已牧出
風行麥浪高.日暖柳陰直
沙平草正軟.隔林數聲笛
試問翁牧意.著鞭還用力
牽起鼻撩天.蹋地四蹄實
渴飲菩提泉.饑來噍芻苾
步行顛倒騎.神光背上射
因悟角前後.通身白的皪
勿使蹊人田.毋乃失其職
舍策脫簑歸.人牛兩無跡
