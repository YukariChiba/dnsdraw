君家脈壽張.文氣雄一鄉
顧我不自武.窮於凍履常
異盼獨見嗜.古道無炎凉
憶昨夏季望.南風溪山香
渠渠飛帖盟.佇我高峰行
漓俗非所捉.此味如和羹
壽我醴蘸甲.飫我熬屑薑
別來坐成久.感激時拊牀
我耄君亦老.無預世短長
向來塵埃迹.如雲風掃將
簞瓢足不足.聽天自斟量
秋無宋玉悲.春無少陵傷
逢迎但歌笑.傲睨劇戲場
不然徒自苦.平地皆羊腸
加於人數等.衰劣如何當
