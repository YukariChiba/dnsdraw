君不見王績非狂生.筆墨掃盡惟酒經
又不見志和非漫尉.江湖醉詠漁歌耳
文章得失兩夢事.一醉從渠俱不理
人間自有行秘書.此翁聊爲山澤儒
平生斟酌自飽滿.寧復有欠寧有餘
可憐蹣跚挽不前.屬車豈識從甘泉
不矜萬卷腹空洞.渴夢只恐東溟乾
莫疑此翁拘器窮.此翁有用非啞鐘
濁醪作賢清作聖.翁不異味同其空
我方畏縮立下風.伸頸一笑短項逢
脫冠與翁共醉倒.從人笑此兩禿翁
