盡日臨風坐.雄詞妙略兼.共知時世薄.甯恨歲華淹.
且把靈方試.休憑吉夢占.夜然燒汞火.朝煉洗金鹽.
有路求真隱.無媒舉孝廉.自然成嘯傲.不是學沉潛.
水恨同心隔.霜愁兩鬢沾.鶴屏憐掩扇.烏帽愛垂簷.
雅調宜觀樂.清才稱典簽.冠俯玄發少.書健紫毫尖.
故疾因秋召.塵容畏日黔.壯圖須行行.儒服謾襜襜.
片石聊當枕.橫煙欲代簾.蠹根延穴蟻.疏葉漏庭蟾.
藥鼎高低鑄.雲庵早晚苫.胡麻如重寄.從誚我無厭.
