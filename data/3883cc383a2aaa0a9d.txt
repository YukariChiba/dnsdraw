平生見流水.見此轉留連.況此朱門內.君家新引泉.
伊流決一帶.洛石砌千拳.與君三伏月.滿耳作潺湲.
深處碧磷磷.淺處清濺濺.碕岸束嗚咽.沙汀散淪漣.
翻浪雪不盡.澄波空共鮮.兩岸灩澦口.一泊瀟湘天.
曾作天南客.漂流六七年.何山不倚杖.何水不停船.
巴峽聲心裏.松江色眼前.今朝小灘上.能不思悠然.
