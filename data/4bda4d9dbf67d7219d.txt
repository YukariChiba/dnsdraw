仙人好樓居.天上多瓊樓
祥氛結紫炁.磅礴常周流
道人仙之裔.居然梅山頭
山頭聳百尺.日與雲從游
靜默觀內景.繚繞雲氣浮
軒豁挹西爽.天淨雲影收
倚欄暢吟情.筆硯雲烟稠
領客譚又玄.滿吸雲腴甌
不用分半間.盤結任相繆
怡然自可悅.澹然亦何求
悅則動靜隨.呼吸聽去留
我欲乘之叩太虛.相與上下追仙斿
鞭鸞笞鳳汗漫去.下視八表揮斥凌九州
