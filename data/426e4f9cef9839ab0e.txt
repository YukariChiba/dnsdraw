闕塞龍門口.祇園鷲嶺頭.曾隨減劫壞.今遇勝緣修.
再瑩新金刹.重裝舊石樓.病僧皆引起.忙客亦淹留.
四望窮沙界.孤標出贍州.地圖鋪洛邑.天柱倚崧丘.
兩面蒼蒼岸.中心瑟瑟流.波翻八灘雪.堰護一潭油.
台殿朝彌麗.房廊夜更幽.千花高下塔.一葉往來舟.
岫合雲初吐.林開霧半收.靜聞樵子語.遠聽棹郎謳.
官散殊無事.身閑甚自由.吟來攜筆硯.宿去抱衾裯.
霽月當窗白.涼風滿簟秋.煙香封藥灶.泉冷洗茶甌.
南祖心應學.西方社可投.先宜知止足.次要悟浮休.
覺路隨方樂.迷塗到老愁.須除愛名障.莫作戀家囚.
便合窮年住.何言竟日遊.可憐終老地.此是我菟裘.
