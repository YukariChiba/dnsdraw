半生三邂逅.相看成老翁
詩情故崒嵂.袖有天都峰
江山佳麗地.登臨苦匆匆
塔燈落淮水.寺樓倚霜空
攟拾著錦囊.撫掌夸窮工
歸轡不可挽.思入孤征鴻
洞天我昔遊.俛仰星一終
士友歎契闊.吏民念罷癃
婆娑故將軍.白髮簿書叢
足趼雖四方.夢寐煙雨東
歸田有脚力.尚往尋行蹤
期君斬寒藤.伴我搘枯筇
