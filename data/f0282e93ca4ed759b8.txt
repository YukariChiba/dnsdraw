雪車冰柱劉义狂.玉川更與相頡頏
車聲羊膓幾盤折.飛冰走雪何茫茫
天公矜此老怪物.六丁直下白晝驅阿香
豐龍列缺一時起.千車百柱摧靡靡
玉蚪銀闕掀霜髯.藥兔蟾宫擣瑶髓
濤驚浪駭不可摹.璧碎珠傾詎堪擬
長風吹雨一座寒.兒童不敢正面看
狂客何心助鼓譟.磽田萬頃思波瀾
被髪行歌愜狂想.寶華天雨寧専賞
炎天上火下如湯.一派清泠浹隣壤
勸君飲酒君莫疑.有酒不飲吾何痴
夜光魚目紛紛雜錯烏可辨.眼中如露如電醉來大笑俱不知
