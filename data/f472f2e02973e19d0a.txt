上馬擊狂夫.下馬草軍書
二十抱此志.五十猶癯儒
大散陳倉間.山川鬱盤紆
勁氣鍾義士.可與共壯圖
坡陀咸陽城.秦漢之故都
王氣浮夕靄.宫室生春蕪
安得從王師.汛掃迎皇輿
黄河與函谷.四海通舟車
士馬發燕趙.布帛來青徐
先當營七廟.次第畫九衢
偏師縛可汗.傾都觀受俘
上壽大安宫.復如正觀初
丈夫畢此願.死與螻螘殊
志大浩無期.醉膽空滿軀
