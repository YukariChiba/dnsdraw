鈿雲蟠蟠牙比魚.孔雀翅尾蛟龍鬚
漳宮舊樣博山鑪.楚嬌捧笑開芙蕖
八蠶繭緜小分炷.獸燄微紅隔雲母
白天月澤寒未冰.金虎含秋向東吐
玉佩呵光銅照昏.簾波日暮衝斜門
西來欲上茂陵樹.柏梁已失栽桃魂
露庭月井大紅氣.輕衫薄細當君意
蜀殿瓊人伴夜深.金鑾不問殘燈事
何當巧吹君懷度.襟灰爲土填清露
