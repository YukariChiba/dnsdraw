求晴而得晴.老子不勝喜
夜聞屋瓦聲.如疾痛在已
通宵遂無寐.落勢殊未已
禾頭臥沙泥.便恐欲生耳
謂天爲不仁.春夏雨如彼
即今孰主張.秋潦更如此
垂成又敗之.天意定不爾
果如吾所料.林杪風忽起
玄雲走四山.白日行萬里
腰鐮知幾家.持杵者誰子
歡聲田野閑.樂事圖畫裏
使君經旬憂.杯酒爲一洗
官倉不須問.百室既盈止
作詩告同僚.可以賀我矣
