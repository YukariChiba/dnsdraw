祖述賢人業.何因降玄鄉
周公舊才美.夫子近文章
逸氣彌衝斗.雄源甚決潢
月中靈桂老.春外寶芝芳
遠似天無翳.清如塞有霜
日星圖舜禹.金石頌成康
渦曲風騷盛.營丘學校光
至精含變化.大手鑿洪荒
崧嶽詞欺甫.甘泉價掩揚
滿朝當諷誦.終古豈遺忘
恍若探龍際.森疑履虎傍
半生游此道.觀海特茫茫
