駕言陟前岡.勝賞追良辰
蒼黄慘暮色.浩蕩飛瑤塵
冰花似有意.娛我坐上賓
但恐白糢糊.偶失青嶙峋
造物有奇事.變滅無逡巡
斜陽忽到眼.萬疊羅蒼岷
戲從壺中天.漏此色界痕
况乃文字飲.盡屬我輩人
老守頗自愧.繆許參冠巾
念我千里行.維舟在江濱
雪既不可留.跡亦恐遂陳
置之勿復道.且飲樽中醇
