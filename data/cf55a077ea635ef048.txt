全荆百萬兵屯雲.甲光耀日爭晶熒
中有詩書禮樂帥.聲色不動今孔明
幕府晝閑多嘯詠.風流文采被諸生
嗟予入蜀四載久.恨未得承謦欬聲
今爲屬縣方託跡.似聞號召將朝京
荆州一紙賢十部.字畫飛動詩語清
居然二妙到蔀屋.再拜莊誦心已傾
憶昔錦城秋月裏.張侯更迭賦歌行
人生聚散不可料.如月圓缺與陰晴
豈期斐章辱賜和.驪珠寶璐篋笥盈
儻因徐辟見孟子.有志未就公其成
