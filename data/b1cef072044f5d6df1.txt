通途無寧軌.世網闊遮邏
九遷食肉榮.一餉在堂賀
泥深迹逾深.時過事亦過
要之鐘鼎飽.不及薇蕨餓
吾知此理明.甘作蟻旋磨
丈夫當勇决.勿使良便蹉
黄龍百丈間.山圍天幾大
往丐一椽茅.撫枕得高卧
不能賡梁噫.且復繙屈些
賣藥足生理.故是伯休那
當年白鳥盟.肯爲青衫破
微官亦漫爾.棄去不啻唾
王子里中人.到處成穩坐
儻不食前言.扁舟在公左
