悠悠感愁運.肅肅勵素節
蟾華度疎櫺.蘭吹出叢薄
幽蟲泣煙莎.微螢映露葉
百哀攻予衷.感此重忉怛
庭闈餘斑衣.荒壠已白骨
苟生尚何聊.從死恐亡益
鞠凶天未悔.風急鴈序拆
女須冰玉質.眼看沒荒域
山鬼不足鄰.何年反爾魄
危腸盡一哭.六月霜凜烈
自從奪所怙.殘魂慨零落
虛弦已折翮.况此百中鏑
人生寄一世.常苦不滿百
血氣如微流.豈禁沸鼎涸
隠憂誰復訴.任理寬萬一
貝葉了諸妄.一真無悅戚
香火有昔緣.從茲事朝夕
