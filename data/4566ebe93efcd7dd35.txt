君作宣城幕下吏.我嘗築室青山址
三四相逢五六年.交情淡若秋江水
水流到海無窮時.吾輩論交無衰期
明主可結亦未晚.謝安四十功非遲
低頭感事復太息.汲汲功名亦何益
君不見屈原言直沉湘水.韓信功高亦誅死
窮達無過七十年.事業空存一張紙
不如飲酒臨春風.溪水綠淨山花紅
金絲玉管亂兩耳.一醉三百琉璃鍾
醉來辭君登海槎.四方上下皆吾家
