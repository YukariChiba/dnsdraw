去年上溪船.落日建安旐
今年上溪船.濡露金華草
當代能幾人.胡不白髮早
念昔會合時.心事得傾倒
倚廬魚鼓夜.聯轡鷄人曉
遐搜接混茫.細剖入幽眇
挹注隘溟渤.扶携薄穹昊
斯文何契闊.之子復凋槁
百年在無窮.寥廓一過鳥
家人徵舊聞.學者拾餘稿
區區存萬一.散逸誰可保
君看魯論上.彭壽顔回夭
于今懸日月.豈必言語好
儻無後來者.泯沒秋毫小
南浮吳蜀會.北顧關河杳
懷哉各努力.人物古來少
