開化得勝地.崇侈何代作
全山鑱佛身.萬木亙高閣
突然數百尺.較力陋禹鑿
峰巒翠環合.與寺爲郛郭
煙霞無四時.爲我張幄幙
飛泉乘空來.直在庭砌落
松柏森成行.鬭狀蛟龍惡
如整萬人陣.偏伍不敢錯
春芳難悉名.紅紫競灼灼
點綴巖壁間.圖畫曾未若
距城纔一舍.曠絕類霄堮
噫吾何自勞.日窘吏事縛
到官踰二朞.未克造林壑
引疾得鄉邦.晝錦行遂著
猛拋公几煩.不負真境約
精廬始一登.百慮已澄擴
徘徊延賓僚.開席盛燕酌
歌留嶺上雲.吹亂風前鐸
勿譏清賞累.粗繼東山樂
數刻方暫歡.俄景忽西薄
歸鞅下危岑.眷戀心欲却
何處無林泉.隔閡牽寵爵
終期報國家.功業效涓勺
連露乞骸章.不待七十削
歸來解朝紳.放意任衡霍
超然出世紛.安步適沖漠
山蔬充盤筵.村釀滿瓢杓
吾壽此其全.何必不死藥
