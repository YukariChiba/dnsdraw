耽詩固無益.損慮更招咎
技癢搔不療.銘坐口還又
出門索朋儔.培我本根厚
頑石夸瓊瑰.朽壤被絺繡
歸來三歎息.誰脫章句囿
堂堂柱下史.退食燕清晝
門前車馬閙.有客老且瘦
無求見容貌.話味若飲酎
從容得句帙.細讀前竟後
令人發深省.咀嚼盡華茂
要須即所見.快手撤蒙陋
蘭香出深林.著意烏可嗅
