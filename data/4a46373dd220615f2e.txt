阿衡專美有商初.誰氏彷彿前規橅
漢末諸君憤城狐.外召紹卓爲韓盧
毒流三輔被京都.鈇鑕至乃誅無鬚
紛紜少定淚塢誅.諸君自名穀與孤
海內各各援鼓桴.才如粟毛爭馳驅
孔明高卧南陽廬.視之過前初若無
三顧幡然去枌榆.實類有莘彼丈夫
玄德沒地存孤雛.昏暗僅比曹丕奴
扶之立國西南區.君臣內外靡咨吁
茲事可直桐宮居.孔明乃古阿衡徒
何人欲並齊夷吾.是將魚目方璠璵
九原可作誰歸與.嗚呼斯人真起予
