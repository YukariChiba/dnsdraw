昔聞滄浪亭.未濯滄浪水
先賢渺遺跡.壯觀一何侈
飛橋跨木末.巨浸折胡壘
糟床行萬甕.繚牆周數里
廢興固在天.庶用觀物理
緬懷嘉祐世.周道平如砥
相君賢相君.子美東南美
如何一網盡.禍豈在故紙
青蠅變白黑.作俑茲焉始
所存醉翁文.垂耀信百世
無忘角弓詠.嘉樹猶仰止
同來二三子.感歎咸坐起
縹瓷酹新汲.毀譽均一洗
忽逢醒狂翁.一別垂二紀
雋哉老益壯.論事方切齒
我欲裂絳幔.推著明光裏
安得上天風.吹落君王耳
