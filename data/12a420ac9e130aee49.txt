一峰當勝地.萬點照嚴城.勢異昆岡發.光疑玄圃生.
焚書翻見字.舉燧不招兵.況遇新春夜.何勞秉燭行.
九枝應並耀.午夜忽潛然.景集青山外.螢分碧草前.
輝華侵月影.曆亂寫星躔.望極高樓上.搖光滿綺筵.
春山收暝色.爝火集餘輝.麗景饒紅焰.祥光出翠微.
白榆行自比.青桂影相依.唯有偷光客.追遊欲忘歸.
