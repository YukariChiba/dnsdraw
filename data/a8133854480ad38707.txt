巉巉石徑鳴枯筇.意行詰曲無西東
心知幽壑梅已動.一枝寄我曾未蒙
清香橫路忽驚顧.冰蕊的皪蠻烟中
有如佳人久去眼.邂逅相得情何窮
蔬畦壓霜翠羽亂.已覺雪片栖丰茸
嗟我辜此來已晚.攀條嚼蕊聊從容
玉仙遊戲下塵世.絕艷一洗汞鉛空
不知閬苑在何許.叱回風馭無匆匆
溪寒沙浄迷俛仰.坐待山月來朦朧
豈無尊酒相暖熱.錦裘起舞如驚鴻
仇池老仙羽化久.妙曲三疊餘仙風
歸時醉倒不知卧.明日來此誰能同
