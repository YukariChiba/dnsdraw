王國稱多士.賢良複幾人.異才應間出.爽氣必殊倫.
始見張京兆.宜居漢近臣.驊騮開道路.雕鶚離風塵.
侯伯知何等.文章實致身.奮飛超等級.容易失沈淪.
脫略磻溪釣.操持郢匠斤.雲霄今已逼.台袞更誰親.
鳳穴雛皆好.龍門客又新.義聲紛感激.敗績自逡巡.
途遠欲何向.天高難重陳.學詩猶孺子.鄉賦念嘉賓.
不得同晁錯.籲嗟後郤詵.計疏疑翰墨.時過憶松筠.
獻納紆皇眷.中間謁紫宸.且隨諸彥集.方覬薄才伸.
破膽遭前政.陰謀獨秉鈞.微生沾忌刻.萬事益酸辛.
交合丹青地.恩傾雨露辰.有儒愁餓死.早晚報平津.
