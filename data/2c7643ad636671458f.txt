平生少陵詩.佳處豈盡識
何敢窺意韻.尚且昧形迹
身到三川來.瞀瞀迷咫尺
連天穹谷句.忘饑三歎息
高高方若懸.下下仍如績
扶上而削下.乃在吾行役
突然念此老.鎔寫不可極
意中無遺境.象外有餘力
後來羣偷兒.蠧魚恣口食
安知九鼎珍.宜爾終身瘠
此行敢告勞.顧影若有得
不見水漲時.兩眼猶歷歷
