人生所有疾.萬種皆眼病
由眼不得明.故視有不正
指白以爲黒.遠邇皆未定
如何少醫膜.遂失本來性
今君有妙手.與世脱機穽
病雖有多端.但以一理勝
不須望奇功.藥病自相應
吾觀世間物.唯眼爲至淨
不容著纖毫.况復計少剩
自古大醫王.其治有捷徑
不能添汝明.但要除此症
鏡有塵則昏.塵本不在鏡
塵去鏡自明.豈必與物競
皎潔玉壺冰.澄澈秋月瑩
坦然望長途.欲往不待倩
其說甚易知.在汝聽不聽
請君明其然.說法我已竟
