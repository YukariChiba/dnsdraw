西風脱殘暑.我病不自聊
吏舍少還往.亦復長蓬蒿
欣然脱帽去.念此非一朝
陽翟未遽往.寧陵虚見招
初無食息地.未免柴水勞
故人數遺書.尚有江與晁
窮途感節義.俗耳受風騷
向來相知人.昔盛今寂寥
落日送汪謝.荒小留老饒
關侯最傑立.亦以膏自燒
後生有向子.更盡兒女嬌
出門天奪之.不令上雲霄
坐看朋友淚.未減春秋褒
怪我但羸疾.悮蒙風雨搖
日月費奔走.文章勤琢雕
會須領妻子.更欲投吾曹
耆舊喚歸隱.諸公憐久要
出同赴鷄黍.歸但守簞瓢
相將訪雲山.所至雜漁樵
還當古渡口.卧聽西江潮
