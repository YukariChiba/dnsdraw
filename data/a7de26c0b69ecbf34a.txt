我本窮山采薇蕨.偶上丹霄騎日月
雲端不著癡仙人.天公雖笑雷公斥
今我在陳糧殆絕.不夢杏漿澆細肋
詹成炊飯似摶沙.牛革薦甘真嚼鐵
慚愧忘形二禪客.倒屣相迎作禪悅
竹萌瀹水瑩瓊瑶.土芝借糟凝琥珀
余不供僧僧供余.是事顛倒古所無
要知人我兩無有.此飽便當均太虛
昨日龍興飛尺書.挽我登山有籃輿
試問二師肯俱否.一飽還君欲借渠
