英英人中豪.歲月閲江浪
胡然構小樓.不卧百尺上
跂予一登臨.規制差可尚
座中容六客.窗外羅萬象
雲烟互吐吞.岡阜相背向
誰云眼界窄.頗覺形神王
乃知人間世.小大俱幻妄
壺公家一壺.維摩室方丈
擬茲十二樓.鐘鼎視杯盎
鵬鷃同一適.椿菌偶殊狀
何必事翬飛.肆目逞雄壯
深紅屋角花.淺碧盆池漲
且當共倚闌.爛漫倒春釀
