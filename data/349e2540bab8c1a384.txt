醴泉少府王評事.秀氣神清好奇異
讀書擊劍善彈琴.仲容信是青雲器
我從蜀國來咸秦.長安久客多風塵
因此移居清渭北.與君在彼初相識
相識經今二十年.支離契闊長相憶
去年罷直西掖垣.君亦醴泉方解官
關中路遥宛丘道.不遠千里來相看
我忝淮陽知郡事.郡齋喜聞嘉客至
槐花橫時初到來.菊花開時言欲迴
主人苦留留不住.爲君采菊登高臺
高臺臨古道.北走還京秋已老
白日遠長安.西歸出關天已寒
神仙作尉道雖在.骨肉爲累心且寬
與君俱年五十一.老去時光轉堪惜
況今秋暮冬欲殘.七十唯餘十八年
未知十八年之間.悲歡得喪與險艱
到得七十即爲幸.此外浮生何足言
明日正逢重九日.未忍與君張祖席
樽前新菊含露滋.茱萸丹實星離離
茱萸擷芳菊延壽.壽酒滿滿莫固辭
淮陽郡吏若早替.帝鄉即有相見期
兩制交朋若相問.爲我勤勤多謝之
