瞻師之神.寒空片月
知師之心.紅爐點雪
聞師之德.冰清玉潔
見師之蹟.霜炎冰熱
師之一言.斬釘截鐵
師之一行.殺人見血
風月情懷.松筠志節
道法陸沉.玄徒瓦裂
師領郡檄.雷轟電掣
冠冕洞宮.興大施設
輪輿楩楠.陶埏坯甈
麗以粉奐.飾以藻楶
不逾年間.滄江貫折
度五神足.霞裙森列
方有倫緒.閈閭洽悅
胡爲雲鶴.奄歸帝闕
溪山失翠.猿鳥悽切
散詞玉祠.柏子一爇
追慕替絢.使人哽咽
