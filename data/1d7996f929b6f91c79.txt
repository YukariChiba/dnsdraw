盛朝陵谷遠.遺廟林麓長
美哉漢二君.百世常流光
功高拯塗炭.德盛敦農桑
興禮表儒化.授經恢士方
盡令秦網壞.汔復周道康
下國崇明祀.令人薦嘉嘗
豆籩列臣佐.冠佩參侯王
蒼髮商山中.素編穀城傍
曾云絳灌輩.敢厠蕭曹行
奇才洛陽子.抱策意激揚
蘭芷弔沉汨.風沙歎遊湘
遇合從古難.賦騷空自傷
逮平襲衰緒.終獻委絕綱
罔念開承初.巍巍炎祚昌
階庭上蘚迹.祝史陳椒漿
跪起敢不敬.詠歌獨無忘
