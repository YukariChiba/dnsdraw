平生願識韓.一見屣履迎
自揣何所持.徒有汗背驚
下士公盛德.事賢我真情
西南大幕府.控制七十城
自公歸奏功.泰階夜光明
上前論賓客.豈但丞冰衡
况公天人學.根本敬與誠
么麽見事功.萬物待生成
三月漲桃花.鏡面江流平
若爲化檣烏.親送帆檝行
臨風嘿悽然.一紙聊寄聲
上有字加餐.意重千金輕
勿言暫暌闊.四海如弟兄
