昨日出城南.戰陣如雲屯
兵刃欲相接.殺氣方騰掀
黄塵塞天地.日月爲之昏
壯士仗忠義.不忘喪其元
奮然爲前驅.誓報明主恩
卒伍皆賈勇.翕合無異言
唯欲紓禍難.豈辭屬櫜鞬
元戎既啟行.旌旆交繽繙
謂當奏凱還.受爵效屏藩
衆寡力不侔.傍復乏外援
戰久俄敗衂.靡聞鉦皷喧
軍中紀律嚴.致死無敢奔
全師同陷沒.千萬無一存
肢體膏草莽.血流成川源
國雖加恤典.莫能返其魂
白骨蔽四野.鬼哭多煩冤
懷哉唐虞君.大德罔虧騫
垂衣成至治.萬國皆晏然
齊威雖霸主.亦頼仲父賢
九合不以兵.仲尼所稱傳
兵乃不祥器.聖賢嘗戒旃
人苟服其仁.斯亦何用焉
