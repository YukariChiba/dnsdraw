仕則有用舍.學則有舒卷
但願培之深.名宦恐不免
范歐久逾新.黄俞近莫辨
後先行與靜.信各萬人選
自是有犂鉏.自是有軒冕
如聞復授徒.鄉里足稱善
青青謹對矣.話柄由我轉
杳邈天外心.其奈知德鮮
興言相逢時.一再僅游衍
夜來定何盃.午後亦何臠
達生恨弗果.情深話猶淺
東家山水窟.氣岸必洪展
綠草三逕春.幽光徧苔蘚
