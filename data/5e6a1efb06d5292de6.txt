我公陰德誰與京.學道豈厭遲蜚鳴
世間出世無兩得.先使此路荒承明
謫官羅浮定天意.不涉憂患那長生
海涯莫驚萬里遠.山下幸足五畝耕
人生露電非虛語.在椿固已悲老彭
蓬萊方丈今咫尺.富貴敝屣孰重輕
結茅願爲麋鹿友.無心坐伏豺虎獰
況公方瞳已照座.奕奕神光在天庭
出青入玄二氣換.妙理默契黄庭經
但願他時仇池主.不願更勒燕然銘
稚川刀圭儻可得.簪組永謝漢公卿
腹中梨棗晚自成.本無荆棘何所平
