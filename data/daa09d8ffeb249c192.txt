恒山道人棄妻孥.壞衣祝髮從浮圖
愛纏欲網豈易脫.慧劍劃斷真須臾
飄然雲水出鄉國.力學生死來東都
心猨意馬就羈束.肯逐萬境爭馳驅
回看舊事真一夢.清渭濁涇良自殊
楚山歲晚俄邂逅.雪屋對語依圓蒲
勸子南游下吳越.小航短棹尋西湖
我家住處湖岸北.如椽翠竹森千株
竹間扣扉試訪我.定有猨鶴聲相呼
