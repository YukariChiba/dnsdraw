寂寞元宵十六霜.月中披蓑带干將
兜鍪第見烽火舉.觚棱不辨華燈張
新來冰天被聲教.鐵騎無復馳沙場
繒山再見舊燈影.金枝密焰看流芳
鳴珂篝燭競遊衍.金吾不禁春宵長
傳聞慈寧更煒燁.萬歲聲動東朝觴
琉璃雲母萬枝寶.桂膏蘭灺飄餘香
我今暫留三家野.豈有鵠采開蓮房
聊向豬欄迎紫女.更設膏粥祈蠶桑
葉師無恙可霄漢.會把如意遊西凉
