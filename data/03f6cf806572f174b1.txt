己未夏入秦.馬足臨渭水
辛酉冬使蜀.去渭亦無幾
君於兩年間.同我三萬里
我今寄戎閫.君復持行李
客衣掛塵埃.閑關亦勞矣
垂髫讀詩書.平視取青紫
側翅随人飛.此計寧得已
人生功與名.天付在男子
有物執其柄.小大聽所委
請君但強飯.加意重生理
見蜺儻弗駭.換骨正刀匕
青春到邊城.雜花亂如綺
儲粟三百萬.護種一千壘
日與諸少年.醉臥春風裏
行行勿我念.峡束江未起
辨事早言還.下榻當設醴
