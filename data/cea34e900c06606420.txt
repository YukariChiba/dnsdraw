江城夏六月.大旱草木黄
稽首文殊師.駕言天池陽
爲乞一斗水.普救千里傷
微雲生寶髻.法雨遍大荒
霈爲一尺霖.化作三日涼
老人不耐暑.內熱煎中腸
吹以碧落風.灌以丹露漿
我有方丈室.彩榜名妙香
呼我四君子.聊與之徜徉
朝憑共烏几.夜宿同方床
永結無情歡.此樂殊未央
榮瘁不改觀.死生知有常
豈不賢俗子.與世隨低昂
翻手覆手間.此道寧久長
願我四玉友.永言不相忘
