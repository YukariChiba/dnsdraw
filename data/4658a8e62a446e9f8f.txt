憶昔聞君未相識.春雨繫船吳市側
逆風白浪不成行.坐聽親朋談歷歷
豈意飄零晚相見.俱捧江東從事檄
拙鳩未省厭榆枌.威鳳誰令安枳棘
今年喜君若有遇.去我還爲遠行役
一樽忍話故園事.童穉吁嗟髮今白
君家聲名塞宇宙.翰墨縱橫富奇策
未容世職踐明光.聊佐輶車司郡國
衡山洞庭忽在眼.禹牒黄車有遺跡
詩成不用弔靈均.爲訪桃花招隠客
