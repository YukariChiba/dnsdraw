三清右序儲繁祉.萬乘欽明答上穹
聖化誕敷書軌混.僊游昭假地天通
靈輝熠煜充丹禁.瑞霧霏微翳碧空
積累有開鴻緒遠.顧懷無際慶基隆
精心展彩威顔肅.法曲迎真睿藻融
象舞在庭功夐異.寶符先道古難同
奉朝嘉服祇羣后.贊帝鴻儀儼上公
神爵乍臨香馥郁.矞雲低映樹青葱
潔粢禋薦升嚴陛.蒼璧高蟠照曉風
宣室受釐均大賚.洋洋春澤浹區中
