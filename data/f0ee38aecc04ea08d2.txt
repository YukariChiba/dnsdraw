誰鑿山中龍尾石.遍與人間供翰墨
蛟螭妬嫉互盤踞.鬼神守護勤呵叱
苟非其人不輕出.似覺天公深愛惜
磨硯輕寫俗文章.豈不青蠅污白璧
硯工具眼如玉工.千巖夜見月貫虹
懸崖深淵致巨璞.氈包席裹箱奩中
深藏不敢褻天賜.脅取豈無王與公
脫使捐金動至百.卒未肯售寧固窮
客行何來身突兀.作字不媚詩有骨
此翁謂是謫仙人.開匣再拜獻此物
乃知楊翁亦奇崛.氣高肯爲勢力屈
劍與烈士得所歸.天下之寶不可忽
