春雲驕不行.凍雨作飛雪
夜深歸無燭.已覺馬蹄滑
那知事未已.通夕注不歇
堂寒曉附火.簷滴更清絕
前者城東遊.桃李粲已發
陰陽不可料.寒氣晚猶洩
青青高坡麥.舊事日可閱
當春望時雨.盛雪或爲孽
生民常苦勤.不敢愛膏血
如何待一飽.常苦神物奪
茫茫元精理.未易論本末
解裘換斗酒.莫畏衣百結
