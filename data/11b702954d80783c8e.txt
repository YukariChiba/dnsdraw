朝來欄檻倚晴空.暮來烟雨迷飛鴻
白衣蒼狗易改變.淡粧濃抹難形容
蘆洲渺渺去無極.數點斷山橫遠碧
樊山諸峰立一壁.非烟非霧籠秋色
須臾黑雲如潑墨.欲雨不雨不可得
須臾雲開見落日.忽展一機雲錦出
一態未了一態生.愈變愈奇人莫測
使君把酒索我詩.索詩不得呼畫師
要知作詩如作畫.人力豈能窮造化
