學詩如參禪.慎勿參死句
縱橫無不可.乃在歡喜處
又如學仙子.辛苦終不遇
忽然毛骨換.正用口訣故
居仁說活法.大意欲人悟
常言古作者.一一從此路
豈惟如是說.實亦造佳處
其圓如金彈.所向若脫兔
風吹春空雲.頃刻多態度
鏘然奏琴筑.間以八珍具
人誰無口耳.寧不起欣慕
一編落吾手.貪讀不能去
嘗疑君胸中.食飲但風露
經年闕親近.方寸滿塵霧
足音何時來.招喚亦云屢
賤子當爲君.移家七閩住
