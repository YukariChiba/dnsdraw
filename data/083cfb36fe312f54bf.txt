乾坤一覆育.日月恒回旋
百川滾滾流.晝夜不舍旃
豈無桃杏姿.孰與松筠堅
物理耐則勝.人事敗以獧
君看伯禹功.手足甘胝胼
苟無尼父志.緇磷多夤緣
躁輕易與耳.頑頓終安然
吾宗伯也亢.學世其家傳
韜藏第懷寶.穮蔉須豐年
雙扉儼庭牖.一字深韋絃
此意當竟成.永言願無愆
吾聞約與樂.仁者斯兩全
君能處以一.我見成皆天
伊傅終佐時.吳鄧徒多錢
他時軒中人.更耐官九遷
