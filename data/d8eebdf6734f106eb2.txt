否極生大賢.九元降靈氣.獨立正始風.蔚然中興瑞.
淵倫照三古.磊落涵涇渭.真貌月懸秋.雄詞雷出地.
具瞻先皇寵.欲踐東華貴.咫尺時不來.千秋鼎湖淚.
因分三輔職.進領南平位.報政黃霸慚.提兵呂蒙醉.
歲星臨鬥牛.水國嘉祥至.不獨蒼生蘇.仍兼六騶喜.
恭聞廟堂略.欲斷匈奴臂.剗釋自宸衷.平戍在連帥.
時康簪笏冗.世梗忠良議.丘壑非無人.松香有私志.
三朝倚天劍.十萬浮雲騎.可使河曲清.群公信兒戲.
滄溟用謙德.百谷走童稚.禦眾付深人.參籌須偉器.
他年蓬蓽賤.願附鵷鸞翅.
