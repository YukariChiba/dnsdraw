貌如女子心如鐵.五世相韓韓已滅
家童三百不足使.倉海君初去相結
秦皇東從博浪過.力士袖椎同决烈
曉入沙中風正昏.誤擊副車搜迹絕
亡命下邳圯上游.老父墮履意未別
顧謂孺子下取之.心始不平終折節
舒足既受笑且去.行及里所還可說
可教後當五日來.三返其期付書閱
他日則爲王者師.果輔高皇號奇傑
留國存祠汴水傍.逢逢簫鼓賽肥羊
赤松不見天地長.黄石共葬丘冢荒
