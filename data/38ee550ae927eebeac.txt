我住湖山歲月賒.年年長醉海棠花
憶昨君來花未放.却言花放定相過
亦欲花間同一醉.肯教垂老負陽和
東風始動花始蕊.君已翩然到我家
意君爲花必少駐.那知事復成參差
眼底垂絲先弄影.一時浮艷亦堪誇
豈若神仙真態度.紅粧翠袖肩相摩
躊躇花下不忍別.回頭彼此奈愁何
匆匆直向剡溪去.急爲饑民救札瘥
萬人既欲全性命.賞心樂事自應那
待得明春來修好.因循又恐成蹉跎
世間萬事無不爾.不用逢春苦歎嗟
如君年年走塵俗.深疑天不付芳華
何似相隨林下住.共將爛醉爲生涯
不但有花供笑語.還應有句助吟哦
