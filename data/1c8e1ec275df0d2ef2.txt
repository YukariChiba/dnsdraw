老我舊曾官日邊.隨衆年除仍歲遷
母子日夜念鄉國.但欲共耕綿上田
葉君寫照妙一世.畫我形模在山水
有如虎頭貌幼輿.正合置之巖石裏
猶記有客爲諛言.盍更野服爲貂蟬
我笑不答心不然.拂衣徑得歸林泉
歸來歲月不知久.十餘年中何不有
此心炯炯尚如丹.只爲幽憂成老醜
久矣與世俱相忘.荷君念我應老蒼
新圖白髭添一二.豈知雙鬢皆成霜
兩圖對掛耿相照.顧盼從容成一笑
更添松竹作壽星.我已甘心就枯槁
人言姿態與真同.如照止水窺青銅
明知已非故吾矣.小孫指點能呼翁
君居天街號稱首.侯王生面羅左右
邊頭飛將新立功.颯爽英氣照窗牖
名滿四方求者多.千金造門君不呵
能事固不受促迫.應酬雖繁可柰何
胡爲有暇及衰朽.楚楚裝池意尤厚
我今已是行路人.不須重累丹青手
