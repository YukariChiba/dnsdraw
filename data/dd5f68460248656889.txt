大道久凌遲.正風還陊隳
無人整頹綱.目亂空傷悲
卓有出世士.蔚爲人天師
文章通造化.動與王公知
囊括十洲香.名翼四海馳
肆意放山水.灑脫無羈縻
雲輕三事衲.瓶錫天下之
詩曲相間作.百紙頃刻爲
藻思洪泉瀉.翰墨清且奇
惜哉大手筆.胡爲幽柔詞
願師持此才.奮起革澆漓
騖彼東山嵩.圖祖進豐碑
再續輔教編.高步凌丹墀
它日僧史上.萬世爲蓍龜
迦葉聞琴舞.終被習氣隨
伊予浮薄人.贈言增忸怩
倘能循我言.佛日重光離
