轍鮒活斗升.莫向肆中索
已無秋成望.况復歲暮迫
蓉城一小縣.舞袖折旋窄
針芒萬畝青.席卷一川白
苦腸真食蓼.枵腹思啖柏
蒙袂嗟饑氓.胠篋畏暴客
將懷轉壑憂.誰任求芻責
爲政推仁心.匹婦無弗獲
登途祗王命.東西固不擇
漢網殊闊疏.掛一直漏百
但令大綱正.潜使宿弊革
斯民本同體.難以一膜隔
發奸雖有術.救急豈無策
不憚原隰驅.要知閭里阨
消平蛇龍居.安集鴻雁宅
庶免愁歎聲.謠誦沸廣陌
