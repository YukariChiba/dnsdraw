別來常思君.無異饑待哺
如何偶相逢.握手復告去
念初別子時.芳草才及屨
天時不可留.再見歲云暮
出門怪子瘦.告我困道路
飄飄千餘里.陸走復水泝
古來黄金盡.壯士色亦沮
斯人獨何少.乃有衣食慮
才高窮不怨.志大貧若富
吾將告君理.子其聽我佈
人生不終窮.否泰亦有數
子其保所有.錐穎囊必露
古來立功名.其始不無忤
得難失自寡.進銳退亦遽
念君歸海瀕.誰與朝夕聚
我方困而學.每冀朋友助
一從城北歸.夢魂見已屢
願因南來者.時以尺書寓
