隋帝荒宴遊.厚地刳爲溝
萬舸東南行.四海困橫流
義旗舉晉陽.錦帆入揚州
揚州竟不返.京邑爲墟丘
吁哉汴渠水.至今病不瘳
世言汴水利.我爲汴水憂
利害吾豈知.吾試言其由
汴水濬且長.汴流湍且遒
千里泄地氣.萬世勞人謀
舳艣相屬進.餽運曾無休
一人奉口腹.百姓竭膏油
民力輸公家.斗粟不敢收
州侯共王都.尺租不敢留
太倉粟峨峨.冗兵食無羞
上林錢朽貫.樂官求徘優
吾欲塞汴水.吾欲壞官舟
請君簡賜予.請君節財求
王畿方千里.邦國用足周
盡省轉運使.重封富民侯
天下無移粟.一州食一州
