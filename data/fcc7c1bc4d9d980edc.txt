氣為還元正.心由抱一靈.凝神歸罔象.飛步入青冥.
整服乘三素.旋綱躡九星.瓊章開後學.稽首奉真經.
天帝黃金闕.真人紫錦書.霓裳紛蔽景.羽服迥淩虛.
白鶴能為使.班麟解駕車.靈符終願借.轉共世情疏.
聖主過幽谷.虛皇在蕊宮.五千宗物母.七字秘神童.
世上金壺遠.人間玉龠空.唯餘養身法.修此與天通.
何處求玄解.人間有洞天.勤行皆是道.謫下尚為仙.
蔽景乘朱鳳.排虛駕紫煙.不嫌園吏傲.願在玉宸前.
三素霏霏遠.盟威凜凜寒.火鈴空滅沒.星斗曉闌幹.
佩響流虛殿.爐煙在醮壇.蕭寥不可極.驂駕上雲端.
