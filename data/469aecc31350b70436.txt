閒官屋舍如幽栖.寒苦餘業償鹽虀
忽聞鵲聲作破竹.尺書入手誰所齎
交游勝絕似公少.矯矯鸞鳳依蒿藜
青冥側足在咫尺.誰使狡獪捐其梯
秋風溪上共尊酒.擺落羈束忘畛畦
紅裳起舞意未足.缺月銜嶺星河低
只今跌宕走塵土.清夢往復無山蹊
新詩驚怪爛盈幅.筆力拗怒蟠虹蜺
遥知盤礴小窗底.得喪已著一理齊
此生同困造物戲.未覺與世誰雲泥
雖無絕唱追白雪.頼有妙契如靈犀
一笑從公豈無日.挽袖相屬空玻璃
不須俗物敗真賞.但覓佳處同攀躋
