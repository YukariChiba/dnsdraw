歲晚倦城郭.聯驂度嶪峨
天黄雲脚亂.村黑鳥翎訛
潦水侵生路.晴天落慢坡
澄江練不卷.溫井鑑新磨
漁火分星遠.沙鷗散點多
霸祠題玉筯.龍窟受金波
琬琰存吳事.兒童記楚歌
孤龕瘦居士.雙塔老頭陀
飛鼠鳴深穴.胡蜂結巧窠
晚參圓白足.昏梵禮青螺
雲馭沉荒遊.仙舂沒淺莎
杖藜從莫逆.談笑入無何
慘澹日連霧.蕭騷風轉阿
華清俄夢斷.回首失烟蘿
