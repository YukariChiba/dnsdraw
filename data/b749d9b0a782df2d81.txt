春風忽滿目.感嘆離羣居
郊行竟何之.野蔓徒侵裾
仰看嶺頭雲.片段隨卷舒
悠然若有得.似我心地初
乃愧學道晚.何時悟真如
自茲稍鞭策.齒髮及未疎
有兒幸成丁.可以親犁鉏
要同商州民.窮功治山畬
王租及時了.優游伴樵漁
時乘少游馬.或卧淵明輿
所過輒就醉.其他焉取餘
此計儻遂心.誰能更淫書
公詩胡爲哉.指南實前車
事貴在勇决.駸駸歲將除
