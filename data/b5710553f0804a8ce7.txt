斗牛之墟有伏龍.寶氣夜起天爲虹
雷公往矣不再逢.潭底高卧吟秋風
忽羞珠宮薄且闕.返形化作紅爐雪
背負七星雷吐舌.五色石墮天驚裂
何人携此過武亭.真仙東遊弭節聽
知音千載空翠屏.猿啼鬼哭烟冥冥
華表雲深鶴一隻.渺渺孤吟空八極
左呼廬阜老仙客.右呼西風古禪伯
江上暮雲寒蕭蕭.梅花未動飄葉凋
紅尾鳳凰飛翠霄.好去瑶臺吹玉簫
