君不見詩人借車無可載.留得一錢何足頼
晚年更似杜陵翁.右臂雖存耳先聵
人將蟻動作牛鬬.我覺風雷真一噫
聞塵掃盡根性空.不須更枕清流派
大朴初散失渾沌.六鑿相攘更勝敗
眼花亂墜酒生風.口業不停詩有債
君知五藴皆是賊.人生一病今先差
但恐此心終未了.不見不聞還是礙
今君疑我特佯聾.故作嘲詩窮嶮怪
須防額癢出三耳.莫放筆端風雨快
