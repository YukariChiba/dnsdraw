懶慢易招咎.貧賤難相知
客歸二十年.破屋臨江湄
遣悶豈無酒.寄懷徒有詩
慷慨思古人.恨不生同時
去秋君始來.雲霧容一披
別去冒朔雪.歸來迎南颸
載登君子堂.爽氣生芝眉
劇談兩無礙.並駕行通逵
省闈冠多士.泮宮聊養頤
霄漢自茲始.羽翮隨所之
門闌謝俗子.遊戲惟毛錐
高吟起我病.意欲相箴規
琢句要須工.一字亦有師
逢迎君忽倦.追逐吾敢辭
人生俱寄耳.况乃多別離
