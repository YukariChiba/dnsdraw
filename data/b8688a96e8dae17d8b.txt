食訖雨初霽.相將陟高臺
縹緲臨諸峰.幔卷濃雲開
秀特不可掩.擎天碧崔嵬
漳流欲赴海.澎湃西南來
陰陰荔子木.合抱何年栽
幽鳥轉枝語.清風與春回
佛宫四面出.紺碧疑蓬萊
寓隱得斯地.足以攄君懷
方庭有蘭芷.近郭無虎豺
萬事不掛慮.長年效僧齋
一爲孫登嘯.而與數子諧
顧我病且老.况復時運乖
兒歸半道死.旅棺未葬埋
破甑已棄物.乃非君子儕
從遊得無玷.泯默甘擯排
