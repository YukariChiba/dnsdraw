屯田詞.考功詩.白水之白鍾此奇
鈎章棘句凌萬象.逸興高情俱一時
耆卿骨朽士特死.澗谷錯莫無晶輝
後生俊秀何其寡.吾宗喜有萊孫者
雙瞳點漆面如水.一見使我心神寫
讀書已通經.學賦已知律
只今年十三.吐氣成五色
驪珠出海夜生光.突笴流弦追莫及
人材有價誰能私.不妨乃翁聊譽兒
囊中彩筆今付汝.往繼二妙聲名馳
