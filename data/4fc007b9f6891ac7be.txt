青天與海連.羲娥代吞吐
封姨助餘威.陽侯倏起舞
或奔千丈龍.或轟萬疊鼓
蓬弱此路通.祇界一斥鹵
浩浩無津涯.尾閭闢地戶
嬴女驅鮫人.獻怪扶桑府
琛球來百蠻.玭珠還合浦
獨立象岡外.身世等一羽
宇宙納溟渤.萬山齊傴僂
清風與明月.造物不禁取
臨流喜得句.玉欄失笑拊
眺望此一時.澒洞注千古
安得捲上天.霈作天下雨
