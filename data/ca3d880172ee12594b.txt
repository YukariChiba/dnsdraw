去年花落在徐州.對月酣歌美清夜
今年黄州見花發.小院閉門風露下
萬事如花不可期.餘年似酒那禁瀉
憶昔扁舟泝巴峽.落帆樊口高桅亞
長江衮衮空自流.白髮紛紛寧少借
竟無五畝繼沮溺.空有千篇淩鮑謝
至今歸計負雲山.未免孤衾眠客舍
少年辛苦真食蓼.老境安閑如啖蔗
饑寒未至且安居.憂患已空猶夢怕
穿花踏月飲村酒.免使醉歸官長駡
