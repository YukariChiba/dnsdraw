廬阜秀江南.凝結盡雲母
泉源乃雲腴.甘冽固其所
懸爲瀑布垂.蹙作龍鸞舞
交流澗谷中.厥味皆鍾乳
僧坊有能事.致遠勞汲取
鑿石爲通渠.計里不計步
回環繞山麓.髙下映簷廡
蜿蜿虹腰轉.溜溜螭頭吐
沛然飲濯餘.灌溉及園圃
誰將創物智.作此濟衆祖
暫勞逸則永.心一力乃舉
豈惟小物然.萬事盡如許
吾道何其衰.寤寐慨思古
