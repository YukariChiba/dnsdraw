頹垣蒼蒼鎖喬木.草滿荒庭不容足
壞簷破壁秋雨餘.蛛網蕭蕭風滿屋
黄衣道人出迎客.野態生疏脫拘束
圍棋盡掃一堂空.烹茶旋煮新泉熟
彈琴對客客卧聽.悅耳泠泠三四曲
離騷幽怨松風悲.流水潺湲履霜哭
日斜携手步空廊.鳴鳩相呼竹間宿
黄昏門閉人語絕.空殿幽幽掩微燭
我生資身最淡薄.每厭煩歊幸幽獨
何當不踏朝市塵.長伴高人種松菊
