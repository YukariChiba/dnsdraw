汾陽賸建扶危功.清議那有魚軍容
倖人恃寵自矜伐.似可唾去極力攻
今也束带比肩立.絕口不問如盲聾
水衡有錢誰敢費.設席授几爲爾供
金鵝罩底果何品.異饌定不人間同
翠環玉勺未分勸.坐列有序隨卑崇
君恩天大且籠蓋.天意不假人方窮
鳳凰五章爲世瑞.亦許梟獍鳴雌雄
西山靈木作上藥.道旁惡草翻茸茸
方圓白黑正殊調.端在處者全吾躬
魯叟當年諾陽虎.望之計拙排顯恭
我披此畫屢歎息.杜老謀深言至公
