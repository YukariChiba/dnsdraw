穆穆上清居.沉沉中秘書.金鋪深內殿.石甃淨寒渠.
花樹台斜倚.空煙閣半虛.縹囊披錦繡.翠軸卷瓊琚.
墨潤冰文繭.香銷蠹字魚.翻黃桐葉老.吐白桂花初.
舊德雙遊處.聯芳十載餘.北朝榮庾薛.西漢盛嚴徐.
侍講親花扆.征吟步綺疏.綴簾金翡翠.賜硯玉蟾蜍.
序秩東南遠.離憂歲月除.承明期重入.江海意何如.
