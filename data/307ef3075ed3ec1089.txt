高皇中興社稷臣.紫巖先生第一人
來從紫巖住紫蓋.鴻鈞轉作湘中春
風流人物被草木.香滿橘洲連嶽麓
一時賓客盛鄒枚.明月夜光和結綠
雷家夫子龍鳳章.優入其室升其堂
朱幡玉節徧南紀.錦帳綾衾推望郎
使星下照翼軫旁.西山南浦回風光
渠儂別有經世具.袖却兩手惟深藏
玉皇喚渠登廟廊.小却猶在持橐行
野人亦忝同門者.久挂衣冠卧林下
病身只合釣煙波.兒輩猶堪累甄冶
