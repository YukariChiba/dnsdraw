吾聞卓道士.操節如冰霜
學窺老莊本.淵然閟光芒
當時世莫識.落魄依四方
嘗爲京洛游.不踐聲利場
衣裾卷塵土.獨鶴翻南翔
千里不駐足.飄飄指潯陽
潯陽多名山.飛仙共徜徉
晚歲隠城郭.古宮極凄凉
千金售鄰壤.增築成虛堂
流塵斷四壁.虛白浮中央
惜哉今已往.吊影空歎傷
頼有賢弟子.黄冠挺昂藏
區區慕高格.綽欲傳芬芳
逐客蘇太史.堂堂國之良
言爲天下重.墨妙逾珪璋
爲君易華榜.庭戶增輝光
風流滿江左.知子非尋常
