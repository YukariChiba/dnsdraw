我心勞我身.遠道誰與論
心如木中火.憂至常自燔
披訪結恩地.世人輕報恩
女無良媒識.知入何人門
寒日行深山.路由谷中村
田翁樵採熟.男女謳吟喧
借問身命謀.上言媿乾坤
時清公賦薄.力勤地利繁
下念草木年.坐家見重孫
舉案饋賓客.糟漿盈陶尊
醉閑鹿裘煗.白髮舞軒軒
仰羨太古人.余將破行轅
遑遑問身事.師友難爲言
離歌又行去.落日低寒泉
