平生楊誠齋.可仰不可見
去年尺一書.老韓忽同傳
道山故僊伯.再上右文殿
蓬萊幾清淺.筆力愈雄健
獨挾風雅輈.孰敢當白戰
一官定一集.流傳殆千卷
拙工見大匠.有技不敢獻
誰持斫鬃篇.徑徹巖下電
誦之百寮上.慙汗幾被面
公今欲何之.江左去乘傳
鼻閒長栩栩.仕已忘欣怨
英英日暮雲.薦紳極追戀
挽公不得留.觴豆紛祖餞
惟應三山高.須公和江練
君王念疇昔.臨遣尤繾綣
公乎遂來歸.密侍清閒燕
坐寢淮南謀.如彼雪見睍
從容處籌帷.侵疆歸古汴
