清源古名郡.守土宜擇人
胡爲不才者.兩載乘朱輪
政拙歲多旱.民愁眉日顰
頼茲淳厚俗.容我老病身
乞祠竟不允.易郡俄得鄰
雅懷上冢願.偶有還鄉因
賓僚共呼酒.肴蔌嘉且新
展餞選士場.語離庚伏辰
清風屢吹衣.暑雨微灑塵
驪駒沸盈門.鸚鵡飛入唇
我亦重惜別.不辭勸酬頻
諸君如神魚.行奮六六鱗
學士倍登瀛.郡符同治秦
我如倦蜚鳥.野性難籠馴
舊巢尋故山.一枝老荆榛
官居類郵傳.誰能久相親
但願各勉力.相期作純臣
