李勢非嵎虎.公孫是井蛙
聖朝無外戶.夷壤盡爲家
疊嶂寧須鏟.停鼖久廢撾
原鱗生駱谷.釣駟入彭衙
關失千年壯.方來萬里遐
商淵寧澒洞.使節偏谽谺
岑蔚誰驚鳥.豐茭自樂䴥
烽屯開雨雪.樵爨老烟霞
帝德朝宗地.仙游上漢槎
賞奇酬酒興.摛藻謝詩葩
階走楓林葉.窗催桕燭花
山亭無刻漏.隠几待鳴鴉
