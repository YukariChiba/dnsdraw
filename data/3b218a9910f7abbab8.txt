眼見客愁愁不醒.無賴春色到江亭.
即遣花開深造次.便覺鶯語太丁寧.
手種桃李非無主.野老牆低還似家.
恰似春風相欺得.夜來吹折數枝花.
熟知茅齋絕低小.江上燕子故來頻.
銜泥點汙琴書內.更接飛蟲打著人.
二月已破三月來.漸老逢春能幾回.
莫思身外無窮事.且盡生前有限杯.
腸斷春江欲盡頭.杖藜徐步立芳洲.
顛狂柳絮隨風去.輕薄桃花逐水流.
懶慢無堪不出村.呼兒日在掩柴門.
蒼苔濁酒林中靜.碧水春風野外昏.
糝徑楊花鋪白氈.點溪荷葉疊青錢.
筍根稚子無人見.沙上鳧雛傍母眠.
舍西柔桑葉可拈.江畔細麥複纖纖.
人生幾何春已夏.不放香醪如蜜甜.
隔戶楊柳弱嫋嫋.恰似十五女兒腰.
誰謂朝來不作意.狂風挽斷最長條.
