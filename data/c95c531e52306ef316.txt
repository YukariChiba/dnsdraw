東南江海郡.瘴霧腥蛟螭
土俗異鄉縣.客子懷歸思
歸思何從返.遠道傷百危
干戈久未定.一水分華夷
壯士爭挽强.覓爵唾手期
而我癡絕甚.尚復事毛錐
三年行在所.短褐風霜欺
生理寄茅棟.不飽藿與藜
苦辛攻積憂.欲語聽者誰
頼有燕公子.好事頗見奇
鄰墻肯相過.情話肝膽披
君才駃騠駿.不受塵埃覊
驤首志千里.蹲踏風雲垂
乃翁名世將.先朝補邦基
殊勳鼎彜在.勁節不少虧
後昆德澤盛.衮衮固未衰
