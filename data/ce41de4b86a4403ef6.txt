青靄望不極.連峰如置關
不知清溪水.漾漾出其間
孟夏江水深.溪流正西還
崖根亂石多.散激聲潺潺
雜樹色相映.密竹不可刪
造幽覽衆妙.撫事清心顔
洄洑自多魚.網罟羅前灣
幽人閉上方.繚徑纔可攀
疇昔新安江.寤寐龍門山
目擊暫有遇.絕勝猶班班
客程非趨時.淹泊寧所艱
少留盡餘興.更伴浮雲閒
