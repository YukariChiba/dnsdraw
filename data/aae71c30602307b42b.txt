瞌睡從何來.譬若風雨至
曲几不待憑.虛櫺那暇寄
應人眉强撐.伸手扇已墜
徑遊華胥國.欲見混沌帝
齁齁自成腔.兀兀更有味
息疎疑暫醒.氣窒還扶醉
兒童欲惱翁.摇膝問某字
吻間僅一答.言下已復寐
雜然拍手笑.欲嗔嗔不遂
何曾參佛祖.先會點頭意
何曾逢麴車.流涎已沾袂
不省較短長.誰能問興替
陰天百怪舞.開口輒差異
三百六十日.何似長瞌睡
