南北分疆後.關河氣不清
有才皆瑣屑.臨事少崢嶸
嵩華俱崷崒.岷峨獨抗衡
卯金重耀德.藜杖復尋盟
火老隨秋灺.凉深伴月生
虛凝仙掌泫.縹緲慶雲明
肯室高名節.寬西舊老成
空群嘉駿産.跨竈大家聲
問望公輿論.芬香藹旦評
尺書賢十部.全璧藐連城
一歲尋佳處.重陽欠好晴
風輕茱未紫.露重菊初榮
春玉新嘗稻.挼香試剪橙
滿城風雨句.不足配餐英
