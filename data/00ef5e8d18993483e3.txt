越東佳氣鬰巃嵷.捉鼻馨名久識公
結髮蚤看翔藝苑.濡毫頻見屬詩筒
棄書忽學萬人敵.秉鉞尤誇一世雄
拔距三千堪敵愾.歌鐘二八陋和戎
長驅誓擣燕幽北.大纛旋移浦汭東
重鞏河山襄帝力.時垂竹帛勵臣忠
東南半壁騰王氣.杞梓全材恃將功
鵝鴨幾驚消玉壘.熊羆屢奮壯金墉
璽書褒錫恩原厚.節鉞招綏德愈隆
羣策更能延俊彥.衆謳先已徧旄童
深仁共頌綿瓜瓞.偉績還期勒華嵩
