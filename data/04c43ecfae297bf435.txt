投閒三十年.日與木石俱
暮景際休明.搜羅逮樵漁
洪造賜甄收.羣公交薦書
殷勤奉明詔.婉孌辭田廬
一寒不自揣.五窮暗揶揄
行行步京畿.迎勞多軒車
眼青見故人.皆歎此老臞
形容不自惜.奈此氣昏愚
席間迷舊識.筆底誤新書
十目所共睹.一語良非虛
儻昧知止戒.不反田園居
去去入脩門.蹇步接天衢
深虞眩聞見.狂易滋發舒
籲天寫真情.浩歌賦歸歟
