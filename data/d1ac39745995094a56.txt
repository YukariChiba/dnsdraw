書生磨吻鉛刀銛.君家手筆不退尖
琢成秀句奪天巧.平揖鮑謝奴高錢
郊寒島瘦復可哂.漢風楚國真能兼
胸中疾邪茹不吐.但覺忿氣生虬髯
叵堪陳壽書漢實.毫端有口可得箝
尚書昔侍金華講.論議凛凛秋霜嚴
曾将一字竊魯史.未用三語求阮瞻
分君賜筆助清峭.雕犀鏤象光出奩
如吾樸遫豈足數.半世翰墨徒心潛
老去文章讀不入.編帙散亂如投籤
因君窮討默自愧.僻魯成痼何時砭
須要盡見君家書.槁死不歎周南淹
更從湘東覓金管.賞激忠孝祛奸憸
