不雨度十旬.山行尚清美
茲晨岣嶁南.昔者紫蓋尾
三益伏蒲公.眷我共遊徙
晉時雲龍寺.煇煇千柱啟
老禪贍幽思.靜室更經始
梁橑杉桂馥.窗戶水雲洗
況逢月幾望.天宇澹無滓
空庭竹柏影.藻荇漾流水
散衣捧皤腹.行食躡細履
不隨羽人夢.當處廣寒裏
何須霓裳曲.梵唄亦不起
紛紛共塵世.清絕乃有此
又嗟情事隔.不得久棲止
人生誰定閒.吾行未云已
