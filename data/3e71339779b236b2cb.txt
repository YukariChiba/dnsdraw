天上軒星正.雲間湛露垂.禮容過渭水.宴喜勝瑤池.
彩霧籠花燭.升龍肅羽儀.君臣歡樂日.文物盛明時.
簾卷銀河轉.香凝玉漏遲.華封傾祝意.觴酒與聲詩.
時平物茂歲功成.重翟排雲到玉京.
四海未知春色至.今宵先入九重城.
銀燭金爐禁漏移.月輪初照萬年枝.
造舟已似文王事.卜世應同八百期.
漢主承幹帝道光.天家花燭宴昭陽.
六衣盛禮如金屋.彩筆分題似柏梁.
