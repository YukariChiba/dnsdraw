梅花樹下梅花石.花作玉痕石鐵色
黄筌粉本花光枝.風吹數片尤奇特
何年處士橫斜句.影落寒溪印苔磧
又疑飛自羅浮來.花僊謫墮投蒼璧
或是天星下隕時.打著梅梢滅不得
若非曾支織女機.機上花紋相照射
定是荆和泣玉時.淚入璞間餘點滴
不然越女昔浣紗.指痕印粉難揩拭
荒唐詭幻不可窮.我自稽經探根極
傅巖人去實和羹.花落空巖餘此迹
花開花落幾春風.棄捐牆角真堪惜
携向簷前洗濯看.相對無言三太息
