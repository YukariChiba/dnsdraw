皇運偶中變.長蛇食中土
天蓋西北傾.衆星隕如雨
胡塵動地起.千里聞戰鼓
死人成爲阜.流血塗草莽
策馬何紛紛.捐軀抗豺虎
甘心赴國難.誰謂荼葉苦
天子初受命.省方造區宇
斬鯨安溟波.截鼇作天柱
三微復正統.五玉歸文祖
不圖漢官儀.今日忽再覩
升高望京邑.佳氣連海浦
寶鼎歊景雲.明堂舞干羽
虎臣囗激昂.囗囗囗禦侮
腐儒著縫掖.何處議鄒魯
西上轘轅山.丘陵橫今古
和氣蒸萬物.臘月春靄吐
得爲太平人.窮達不足數
他日遇封禪.著書繼三五
