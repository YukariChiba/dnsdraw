念我昔年少.剛介頗成癖
多錢嗤守虜.飽飯嘲穀伯
有口能雌黄.反眼輒青白
阿奴恃火攻.未必出下策
一笑當尊拳.僅得貸雞肋
只今真老大.鬚髯已如戟
折肱成良醫.忤物知何益
要令空洞中.下視滄溟窄
嶢嶢固難全.容容聊自適
知雌在守雄.外曲當內直
此理吾已明.師獨未之得
願言戒覆車.聊用銘子壁
