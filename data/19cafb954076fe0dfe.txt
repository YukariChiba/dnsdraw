東山謝安石.事業照星斗
佳人臨川秀.自言乃其後
昔我未知子.籍甚大江右
邇來識君面.風流故自有
早歲翰墨場.揮灑不停手
河發崑崙丘.風怒土囊口
春來入詩壘.窺杜逮戶牖
筆力挾雷霆.句法佩瓊玖
起予虞帝韶.和汝秦人缶
少年厲鋒氣.鄙夫成老醜
人才古所難.吾子定不朽
清和四月夏.銷黯一樽酒
悠悠西峰雲.闇闇南浦柳
平生六藝耕.勿遣生稂莠
鼓枻黄花秋.慰此長回首
