野筍空階短.蒲芽出水齊
柳垂縈鵲重.花裊带蜂低
桑弱蠶登箔.池晴燕啄泥
官閑無事役.地僻斷招携
目極榛蕪地.心傷桃李蹊
萎花辭雨泣.幽鳥別春啼
白髮驚身老.高樓對日西
運逢詩將健.路入醉鄉迷
燒醑傾新臘.輕羅換舊裾
香紈裁暑扇.密幄徹寒閨
喬木陰垂屋.清渠冷接溪
惜芳幽閟䳏.催夢怨黄鸝
高會思前日.酣歌到曉雞
駕羊君自幼.倚玉我慚黳
誰解藏車轄.歸來信馬蹄
還家門寂寂.過雨草萋萋
氣合非容易.官拘坐阻睽
孤吟唯酒對.愁立見烏栖
學懶因循過.詩成取次題
相思不可望.烟靄暮凄凄
