先生英妙年.一掃千兔禿
仕進固有餘.不肯踐場屋
通闤何所傲.傲名非傲俗
定知軒冕中.享榮不償辱
豈無自安計.得失猶轉轂
先生獨揚揚.憂患莫能瀆
得如虎挾乙.失若龜藏六
茅簷聊寄寓.俯仰亦自足
東坡無邊春.方寸盡藏蓄
醉哦旁若無.獨侑一樽醁
牀頭車馬道.殘月挂疏木
朝客紛擾時.先生睡方熟
