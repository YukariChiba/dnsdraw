頑颸斃芳.吹愁夕長.屑戍有動.歌離吊夢.
如訴如言.緒引虛寬.周隙伺榻.繁咽夤緣.
範睡蟬老.冠峨緌好.不冠不緌.爾奚以悲.
蚊蚋有毒.食人肌肉.蒼蠅多端.黑白偷安.
爾也出處.物兮莫累.壞舍啼衰.虛堂泣曙.
勿徇喧嘩.鼠豈無牙.勿學萋菲.垣亦有耳.
危條槁飛.抽恨咿咿.別帳缸冷.柔魂不定.
美人在何.夜影流波.與子佇立.裴回思多.
