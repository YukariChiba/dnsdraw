清晨臨江望.水禽正喧繁.鳧雁與鷗鷺.遊颺戲朝暾.
適有鬻雞者.挈之來遠村.飛鳴彼何樂.窘束此何冤.
喔喔十四雛.罩縛同一樊.足傷金距縮.頭搶花冠翻.
經宿廢飲啄.日高詣屠門.遲回未死間.饑渴欲相吞.
常慕古人道.仁信及魚豚.見茲生惻隱.贖放雙林園.
開籠解索時.雞雞聽我言.與爾鏹三百.小惠何足論.
莫學銜環雀.崎嶇謾報恩.
