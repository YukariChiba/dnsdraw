一鏡三百里.環以碧玉峰
天公賜我厚.極目爲提封
烟收見石帆.雨霽望卧龍
嵯峨寶林塔.迢遞天章鍾
興來思一出.霜晴及初冬
父老捨杖迎.衣冠頗嚴恭
語我相識久.幸未棄老農
間者傳伏枕.喜聞足音跫
貧舍有盤餐.勿責異味重
蕎餅新油香.黍酒甕面濃
已遣買撲握.亦可致噞喁
願公領此意.秣蹇聊從容
我起爲太息.厚意敢不從
吾生行逆境.平地九折邛
况今又老退.如子豈易逢
但願從今健.衰疾緩見攻
遇興即扣門.草具煩炊舂
但恐乘月來.妨子睡味濃
