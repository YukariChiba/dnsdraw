孔門有高弟.曾子以孝著
求諸聖人言.尚曰參也魯
才敏誰不願.顧恐難荷負
苟無德將之.何益於父母
昔如吳起者.善兵惡孫武
齧臂游諸侯.親喪哀不舉
楊彪有子脩.器能頗可取
一旦以罪誅.舐犢徒虛語
吾生本薄祜.略無兄弟助
及汝又一身.不絕如線縷
祖母唯汝愛.無異所生乳
寧止託祭祀.亦欲興門戶
伎倆勿求名.適時乃有補
計盧勿尚巧.合義乃可處
持重尚寡過.摧剛庶無懼
內以保家族.外以揚名譽
高山在所仰.今人豈殊古
參魯爲汝名.其字曰孝孺
