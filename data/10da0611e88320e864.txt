世上人人緫愛藥.箇箇元來尋不著
也道用鉛不用鉛.及至用鉛還只錯
尋不著.莫生嗔.都爲黃芽不得真
有信有行堪分付.財色不染是真人
潛拯濟.莫彰露.本覓長生却短祚
慎勿將身遊貴門.醫卜經求且閑處
未能隱.沒閑處.且去經求無病藥.長生樂道何憂慮
鉛爲君.汞爲臣.火爲使者.赤血將軍.守陰守陽.制御伏藥.藥成先用點水銀
水銀被點堪服餌.鬼官不追人不死
世世喧喧若得之.閑處經求莫干貴
心口訣.手眼傳.制伏只在黃芽邊
心口不決.手眼不傳.耽荒酒色.與道無緣
