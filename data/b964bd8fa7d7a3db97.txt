朔風吹沙昏.聚落風物蕃
劇邑此寄治.零星數軍屯
奸狡紛鴈鶩.生殖豐雞豚
獵子事兵仗.儒家扄蓽門
時聞讀書聲.句讀失討論
小舟泊洲虚.入市市不喧
何年弓戈戕.覩此驚心魂
百里餘幾户.誰肆科調繁
邑令率以攝.凋瘵真難言
俊佐覔幕檄.不洗部民寃
氣象日益靡.莅政幾觸藩
野老採野果.倚籬餵病孫
逢客乃靳吝.出語妄自尊
細故起叱咤.徒御嗤蠻村
失笑向此適.窒忿思倒樽
雲簇天沍寒.有酒無從温
勞生愁萬端.不語將蝨捫
深虞弱纜腐.浮寄蘆荻根
銅陵只隔江.起矴帆若奔
既涉庸自悔.死生歸乾坤
