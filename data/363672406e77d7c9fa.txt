世言九州外.復言大九州
此言果不虛.僅可容吾愁
許愁亦當有許酒.吾酒釀盡銀河流
酌之萬斛玻瓈舟.酣宴五城十二樓
天爲碧羅幕.月作白玉鈎
織女織慶雲.裁成五色裘
披裘對酒難爲客.長揖北辰相獻酬
一飲五百年.一醉三千秋
却駕白鳯驂斑虬.下與麻姑戲玄洲
錦江吹笛餘一念.再過劍南應小留
