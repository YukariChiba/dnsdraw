泛舟秋水一湖平.入觀松風數里清
丹井有泉仙跡在.玉書藏穴禹功成
步虛夜月千峰靜.投簡春霖萬壑盈
述記賀知章手筆.題詩元相國聲名
結廬野客前谿住.採朮幽人絕頂行
杉檜影侵山殿冷.星辰光逼醮壇明
降仙臺畔看雲過.射的潭邊聽鶴鳴
樵客多聞逢異事.洞天都不遠重城
林閒窗戶塵難到.衣上煙嵐暮自生
不待照湖天子賜.欲將長往換浮榮
