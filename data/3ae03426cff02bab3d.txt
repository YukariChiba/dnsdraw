三年典郡歸.所得非金帛
天竺石兩片.華亭鶴一隻
飲啄供稻粱.包裹用茵席
誠知是勞費.其奈心愛惜
遠從餘杭郭.同到洛陽陌
下擔拂雲根.開籠展霜翮
貞姿不可雜.高性宜其適
遂就無塵坊.仍求有水宅
東南得幽境.樹老寒泉碧
池畔多竹陰.門前少人跡
未請中庶祿.且脫雙驂易
豈獨爲身謀.安吾鶴與石
