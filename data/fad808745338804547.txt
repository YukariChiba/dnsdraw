月色初藏桂.年芳漸有梅
人情欣臘破.天意許春回
陰雪迎風解.寒澌向日開
午枰宜試著.卯甕好嘗醅
寓興題紅葉.乘閒步紫苔
長吟溪上曲.偏憶洛中才
絕墨淩崖石.高文拂斗魁
詩鋒無敢犯.酒戶少能陪
綠髮裁方鬒.丹心未肯灰
琴書聊偃仰.魚鳥暫徘徊
蔚豹雖藏霧.蟠螭已得雷
只愁騰踏去.相望隔蓬萊
