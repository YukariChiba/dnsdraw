秋霖蕩殘暑.林飈鳴策策
乾坤灝氣浮.萬象互清發
望舒散天葩.拂拂餘芬落
霽景行澄鮮.三五圓素魄
有園那敢窺.有友那敢約
金吾不放夜.孤此月華白
鱸肥蟹可持.棗剝稻且穫
黄雞與白酒.樂事正參錯
胡爲抱空悲.常若遠行客
靖節存高風.黄花漸斑駁
吾儕于此時.何忍負杯酌
東郊稱行樂.鄰壤富林壑
邀朋踐前盟.須造子雲宅
