竄身楚南極.山水窮險艱.步登最高寺.蕭散任疏頑.
西垂下鬥絕.欲似窺人寰.反如在幽谷.榛翳不可攀.
命童恣披翦.葺宇橫斷山.割如判清濁.飄若升雲間.
遠岫攢眾頂.澄江抱清灣.夕照臨軒墮.棲鳥當我還.
菡萏溢嘉色.筼簹遺清斑.神舒屏羈鎖.志適忘幽孱.
棄逐久枯槁.迨今始開顏.賞心難久留.離念來相關.
北望間親愛.南瞻雜夷蠻.置之勿複道.且寄須臾閑.
