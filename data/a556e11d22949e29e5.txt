江南江北木葉黄.五湖歸雁天雨霜
繫船湓城秣高馬.客丁結束女縫裳
貢書登名徹未央.不比長卿薄游梁
南山霧豹出文章.去取公卿易驅羊
與君初無一日雅.傾蓋許子如班揚
囚拘官曹少相見.忽忽歲晚稼滌場
一盃僚友喜多在.謝守不見空澄江
澄江如練明橘柚.萬峰相倚摩青蒼
暮堂醺醺客被酒.艷歌聒醉燭生光
椎鼓發船星斗白.明日各在天一方
寒鴉滿枝二橋宅.樽前顧曲憶周郎
鱸魚斫膾蔗爲漿.恨君不留誰與嘗
殿前春風君射策.漢庭諸公必動色
故人若問黄初平.將作金華牧羊客
