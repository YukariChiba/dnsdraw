堅貞與和璧.利用歸幹將.金玉徒自寶.高賢無比方.
挺生岩松姿.孤直淩雪霜.亭亭結清陰.不競桃李芳.
讀書哂霸業.翊贊思皇王.千載有疑議.一言能否臧.
儒風久淪弊.顏閔壽不長.邦國豈殄瘁.斯人今又亡.
別離長春草.存沒隔楚鄉.聞問尚書慟.淚凝向日黃.
奄忽薤露晞.杳冥泉夜長.賢愚自修短.天色空蒼蒼.
銘旌斂歸魂.荊棘生路傍.門柳日蕭索.繐帷掩空堂.
燈孤晦處明.高節歿後彰.芳蘭已灰燼.幕府留餘香.
常愛獨坐尊.繡衣如雁行.至今虛左位.言發淚沾裳.
