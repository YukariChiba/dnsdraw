周郎昨贊元戎幕.夜眺秦川登劍閣
函關不用一丸泥.談笑生風掃河洛
君王尺一喚渠回.貯之鳳閣與鸞臺
不贊元戎贊丞相.筆補造化裨鹽梅
龍媒志在橫八極.天閑玉韉羈不得
又揮白羽岸綸巾.却去武昌尋赤壁
一覽亭前山月明.志功堂下大江橫
前稱公瑾後元吉.君家世有千人英
公瑾小喬在何許.元吉小蠻花解語
看君一箭落胡星.如臯一笑傾人城
金印如斗带萬釘.何人爲作燕然銘
