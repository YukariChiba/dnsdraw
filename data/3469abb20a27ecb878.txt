作官在閒地.而我不得閒
有懷南陽書.三載願未還
駕言覲中郎.踴躍心桓桓
軟言慰孤寂.芳樽潔晨餐
詞妙編簡動.理愜心意安
期爲高人知.匪效男女歡
珍怪漸傾寫.寶墨來三韓
內愧無衣裾.靦面依門闌
元匪白眉者.謬作青眼看
古書羅異代.千百猶未殫
如何二王迹.到今紙墨完
若獲摩尼珠.寘在承露盤
開緘龍蛇踴.偃蹇風濤寬
熟視已收卷.愛惜還重觀
筆意不可盡.始知學書難
永慚出納卑.敢近華省觀
珍重難再覿.出門猶據鞍
