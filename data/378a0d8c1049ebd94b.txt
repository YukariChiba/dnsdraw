維帝私明哲.遥遥世可論
風流擅南國.文采續高門
才美趨賢路.名雄出帝閽
雍容初入幕.烜赫已開藩
黠吏腹心潰.疲民襦袴溫
讞刑曾攬轡.按俗亦飛軒
倚注宸襟切.淹回物論喧
朔區官益峻.憲府望彌尊
除弊朝之急.于時孰肯言
議高心不撓.補外眾爲冤
西雍新恩重.中臺故事存
政行殊有體.化洽密無痕
尺詔來丹扆.雙符換太原
具裝明晚野.大旆卷朝暾
惠愛留關輔.風威入塞垣
安車行急召.想望慰元元
