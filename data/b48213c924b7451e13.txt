高關拒重阻.險狀固天設
俯窺洪流奔.仰視赤崖絕
來往無時停.千載一車轍
我行觸飛雨.舍轡上嵽嵲
筋勞不敢息.黄土百丈裂
伊昔六國餘.楚漢起相嚙
乘時急形便.利害校一髪
生民入鞭笞.溪谷日流血
時平屬真主.汾壤事西謁
翠華此回旋.萬騎出巖闕
斯人一何幸.澤浸厚地徹
烜哉行慶名.高與日星揭
干戈昔不守.符傳今尚撤
昏明變夷險.在德信前說
愧無能銘才.吊古空慘切
