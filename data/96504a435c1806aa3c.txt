春風午橋上.始迎歐陽公
我僕跪雙鱖.言得石瀨中
持歸奉慈媼.欣詠殊未工
是時四三友.推尚以爲雄
于茲十九載.存沒復西東
我今淮上去.沙嶼逢釣翁
因之獲二尾.其色與昔同
錢將青絲繩.羹芼春畦菘
公乎廣陵來.值我號蒼穹
何爲號蒼穹.失怙哀無窮
烹煎不暇餉.泣血語孤衷
生平四海內.有始鮮能終
唯公一榮悴.不媿古人風
