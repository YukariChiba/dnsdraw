環峰雨過烟嵐披.君醉兀兀騎驢歸
明朝大字送滿篋.乃是醉掃琅琊詩
陽冰篆筆昔未有.鐵索礧碨纒蛟螭
禹偁八詠不足數.永叔爛浸鐫瑤碑
山光水潤洗出大古色.更後敢作知爲誰
愛君膽大少且鋭.攙剔缺漏筆補之
飄然一别今七載.取讀往往生光輝
寧知流落尚爲尉.瀟湘邂逅令人嚱
又致新章溢編楮.遣僕買酒烹黄雞
伊予齒髮更衰落.固異往昔相逢時
舉杯未盡輒醉倒.跟吻雖强難扶持
人生老去百無益.談新憶故惟傷悲
勸君休吟亦勿飲.橛株拘坐真忘機
死生終始了爲一.清風爲我炎天吹
