苦雨晴何喜.喜于未雨時.氣收雲物變.聲樂鳥烏知.白居易
蕙泛光風圃.蘭開皎月池.千峰分遠近.九陌好追隨.王起
白日開天路.玄陰卷地維.餘清在林薄.新照入漣漪.劉禹錫
碧樹涼先落.青蕪濕更滋.曬毛經浴鶴.曳尾出泥龜.白居易
舞去商羊速.飛來野馬遲.柱邊無潤礎.臺上有遊絲.王起
橋淨行塵息.堤長禁柳垂.宮城開睥睨.觀闕麗罘罳.劉禹錫
洛水澄清鎮.嵩煙展翠帷.梁成虹乍見.市散蜃初移.白居易
藉草風猶暖.攀條露已晞.屋穿添碧瓦.牆缺召金錘.王起
迥徹來雙目.昏煩去四支.霞文晚煥爛.星影夕參差.劉禹錫
爽助門庭肅.寒摧草木衰.黃幹向陽菊.紅洗得霜梨.白居易
假蓋閑誰惜.彈弦燥更悲.散蹄良馬穩.炙背野人宜.王起
洞戶晨暉入.空庭宿霧披.推林出書目.傾笥上衣椸.劉禹錫
道路行非阻.軒車望可期.無辭訪圭竇.且願見瓊枝.白居易
山閣蓬萊客.儲宮羽翼師.每優陪麗句.何暇覿英姿.王起
玩景方搔首.懷人尚斂眉.因吟仲文什.高興盡於斯.劉禹錫
