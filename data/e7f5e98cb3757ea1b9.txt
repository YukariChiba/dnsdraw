人材掄選何時停.高者棟負卑薪蒸
我家忠烈定社稷.任大豈但懲與膺
不毛夏渡瀘濰水.裂面夜踏滹沱冰
强敵坐致九頓首.和議姑隨三折肱
至今耆舊話曩昔.白髮相對搔鬅鬙
堂堂傳業翁克紹.中宸委寄恩重仍
禁林延閣望隆積.邊瑣輔鎮才優勝
知閒未數持燭照.神專端與承蜩凝
會堂風雲趣健步.人則父子功儕朋
從容中的仰文翰.仁者如射弓須弸
爲山簷外六月冷.興到不忍無詩登
袖歸鎡得正法眼.此事肯許參禪僧
