我本丘壑姿.脱巾爲謀食
隨牒幾推遷.銅章領巖邑
初期竊餘閑.焚香弄書冊
文法何苦多.日力不暇給
訟紙秋葉翻.使符星火急
自憐拙追科.難復濟繁劇
秋毫殊未試.直道聊抆拭
白眼已紛紛.丹心猶汲汲
要令四萬家.實惠涓塵及
怒罵奚足云.此意天應識
西齋靚且深.於焉少游息
幽獨誰相對.古壁蒼崖立
高人喜過從.玄論揮八極
世情一笑休.欲語不如默
