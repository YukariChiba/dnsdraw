夜夢虛齋整衣冠.客五六輩相揖還
中有一人少留連.叩簷叩齒禱甚虔
顧謂吾儕曷傾耳.紅藥叢深鳥聲美
翻枝颭葉縹緲間.俄有珍禽集雕欄
宛然小鶴未省見.羽翮紺碧光斕斑
凝眸一瞬觀對立.忽成四鶴齊飛入
赴予紛泊若投林.藻錦縈带復動衿
綠毛么鳳只倒掛.翠襟鸚鵡空好音
或將攬取不從手.相視眙愕萌爭心
吾殊無言行且睨.與客徐理出戶意
徘徊八翼疑驂鸞.雜遝諸儒競連袂
不知剝啄誰扣門.推枕高樹晨光暾
