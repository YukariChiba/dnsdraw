快馬疾馳.不如徒步
多金善賈.不如躬耕
日食八珍.不如强飯
封侯萬里.不如還鄉
我觀古來丈夫子.何用桑弧蓬矢射四方
蘇秦生爲六印役.主父死願五鼎烹
不如諸葛草間談管樂.陶潜醉裏傲羲皇
南面之尊何如於據梧之賤.環轍之智無預於荷蓧之狂
高岡峻谷久亦變.青天白日晝夜行茫茫
胡爲憂愁浪自苦.百年齒髮誰得長堅强
不如掩關掃跡成坐隠.清齋永日一爐香
