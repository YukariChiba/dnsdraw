大庾嶺邊無臘雪.惟有梅花與明月
月光如水來向人.太守得閑杯耳熱
吹香入酒望梁宋.正是苦寒綿可折
亦當念君君行南.南方無冰地不裂
此身不到五侯門.肥羔釀酒槐槽咽
玉色少年生頰春.解笑吟腸冷如鐵
衝風冒霰入廣文.老與諸生開反切
重嗟君遠隔江湖.雖得豐甘牙已缺
官娥執樂一千指.脩頸慢肌衣錯纈
定逢賓客强排娖.舞徹六幺紅袖掣
人競羨君君愈疲.夜歸坐閤思予說
