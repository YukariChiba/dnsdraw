有客有客.託於空谷
問何以樂.樂彼幽獨
矯矯其松.藋藋其竹
微風過之.泠然成曲
歲曰莫止.霰雪交揮
誰與晤語.懷我人斯
我之懷矣.褰裳從之
泥淖伊阻.中心悵而
豈無他人.以翱以翔
意氣所親.不能弭忘
遥遥遺緒.久矣弗敭
之子之秀.吾宗之光
我有薄酒.子試歠兮
雪霽江明.共此月兮
企焉新詩.到蟄窟兮
老子鬅鬙.正愁絕兮
