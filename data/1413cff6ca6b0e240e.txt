野田生葡萄.纏繞一枝高.移來碧墀下.張王日日高.
分岐浩繁縟.修蔓蟠詰曲.揚翹向庭柯.意思如有屬.
為之立長檠.布濩當軒綠.米液溉其根.理疏看滲漉.
繁葩組綬結.懸實珠璣蹙.馬乳帶輕霜.龍鱗曜初旭.
有客汾陰至.臨堂瞪雙目.自言我晉人.種此如種玉.
釀之成美酒.令人飲不足.為君持一鬥.往取涼州牧.
