古來苦樂之相倚.近於掌上之十指
君心半夜猜恨生.荆棘滿懷天未明
漢成眼瞥飛燕時.可憐班女恩已衰
未有因由相決絕.猶得半年佯暖熱
轉將深意諭旁人.緝綴瑕疵遣潛說
一朝詔下辭金屋.班姬自痛何倉卒
呼天撫地將自明.不悟尋時暗銷骨
白首宮人前再拜.願將日月相輝解
苦樂相尋晝夜間.燈光那有天明在
主今被奪心應苦.妾奪深恩初爲主
欲知妾意恨主時.主今爲妾思量取
班姬收淚抱妾身.我曾排擯無限人
