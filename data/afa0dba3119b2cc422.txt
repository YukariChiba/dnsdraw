我向桃花下.立飲一盃酒
盃酒先濡鬚.花香隨入口
花爲酒家媼.春作詩翁友
此時酒量開.酒量添一斗
君看陌上春.令人笑拍手
半青籬畔草.半綠畦中韭
閑烏下牛背.奔豚穿狗竇
潜身貓相雀.引喙禽呼偶
包麻鄰乞火.穿桑兒餉糗
物類雖各殊.所樂亦同有
誰知花下情.猶能憶楊柳
中心卒無累.外物任相揉
余方寓之樂.自號閒人叟
