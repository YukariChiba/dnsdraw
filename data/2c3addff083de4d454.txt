物態有榮悴.時令互消長
墮身名利場.魚鳥在羅網
豈無金屈巵.聽此石方響
殘花日晴陰.落絮風下上
春事雖已闌.餘芳尚堪賞
我有臨溪亭.疏櫺爲君敞
青青小荷錢.雅與水相養
狂吟醉題壁.縱步懶扶杖
仰止李謫仙.筆端走群象
九原不可作.夜夢見精爽
栖栖亦固矣.君子坦蕩蕩
相期醉酴醿.偕來衆無鞅
