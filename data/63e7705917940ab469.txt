細莎爲屨如編鬚.輕葛爲服如剪莩
寒泉洒屋朝露濡.霜簟可薦机可扶
風鳴牖間如吹竽.此雖有暑宜亦無
庭前峻山槎之餘.盆中養鰍大如魚
荻生抱甲未見膚.蔓起上屋將懸壺
麥苗高齊可藏烏.此雖非野僅亦如
兄居溪堂南山趺.濯足溪水驚雁鳬
澄潭百丈清無淤.將往思我立踟躕
東軒鄙陋何足居.欲行不行繫轅駒
