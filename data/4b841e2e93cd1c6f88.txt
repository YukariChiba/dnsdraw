德積固有源.吉卜可無地
要知青囊術.詎盡黄壤計
翁族鼎七閩.籍甚月旦議
五車聞善訓.三遷見深意
父子兄弟間.接武廣寒桂
世方慕朱紫.此道非我貴
而今二阮賢.風雅果未墜
婆娑竹林下.頗用文章戲
諸郎赤鳳麟.唾手可高位
惟松歲寒質.似抱君子器
偉此無情物.胡然效斯瑞
天人理則懸.聲聞在交際
我行幾千里.歲晚飄零至
升亭整素冠.敬仰動長喟
塜木助芊芊.前山益佳氣
