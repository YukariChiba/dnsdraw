太平古寺劫灰餘.夕陽惟照一塔孤
得得來看還不樂.竹莖荒處破殿虛
偶逢老僧聽僧話.道是壁間留古畫
徐生絕筆今百年.祖師相傳妙天下
壁如雪色一丈許.徐生畫水纔盈堵
橫看側看只麽是.分明是畫不是水
中有清濟一線波.橫貫萬里濁浪之黄河
雷奔電卷儘渠猛.獨清元自不隨它
波痕盡處忽掀怒.攪動一河秋色暮
分明是水不是畫.老眼向來元自誤
佛廬化作金柁樓.銀山雪堆風打頭
是身飄然在中流.奪得太一蓮葉舟
僧言此畫難再覓.官歸江西却相憶
并州剪刀剪不得.鵝溪疋絹官莫惜.貌取秋濤懸坐側
