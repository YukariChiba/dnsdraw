江都昔喪亂.闕下多搆兵
豺虎恣吞噬.干戈日縱橫
逆徒自外至.半夜開重城
膏血浸宮殿.刀槍倚簷楹
今知從逆者.廼是公與卿
白刃汚黃屋.邦家遂因傾
疾風知勁草.世亂識忠臣
哀哀獨孤公.臨死乃結纓
天地既板蕩.雲雷時未亨
今者二百載.幽懷猶未平
山河風月古.陵寢露煙青
君子秉祖德.方垂忠烈名
華軒一惠顧.土室以爲榮
丈夫立志操.存沒感其情
求義若可託.誰能抱幽貞
