山深先冬寒.敗葉與林齊.門巷非世路.何人念窮棲.
哀風破山起.夕雪誤鳴雞.巢鳥侵旦出.饑猿無聲啼.
晨興動煙火.開雲伐冰溪.老木寒更瘦.陰雲晴亦低.
我貧自求力.顏色常低迷.時思靈台下.遊子正淒淒.
雪壯冰亦堅.凍澗如平地.幽人毛褐暖.笑就糟床醉.
喚人空谷應.開火寒猿至.拾薪煮秋栗.看鼎書古字.
忽憶南澗遊.衣巾多雲氣.露腳尋逸僧.諮量意中事.
