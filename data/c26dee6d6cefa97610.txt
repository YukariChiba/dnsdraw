梨花深寂楊花閑.雨鳩晴鳩兩關關
越王樓下春事繁.有美一人心獨丹
欲往從之厚我顔.無繡段兮爲君懽
子規夜嘷斗闌干.江草碧色江波漫
芙蓉城頭芳露乾.有美一人擁朝寒
欲往從之髀肉酸.無桂棹兮揚君瀾
牛頭撥雲尋懶殘.牛背落日人空還
短筇尚點湘妃斑.好春未必天能慳
東風到處如家山.白髮相對毋永歎
荼䕷結架三百間.爲君醉倒驕旁觀
