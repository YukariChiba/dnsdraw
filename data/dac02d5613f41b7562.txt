湖天澹澹湖水碧.湖風冉冉湖雲收
湖白幾頃菰米地.湖汊幾摺蘆花洲
幾千萬劫走盡夜.三十六鏡磨春秋
江南狂客歸自魯.騎馿載酒遊文遊
文遊已落鐘鼓界.斯文喪矣遊人羞
蚌胎明月吸莘老.鴉背落日悲少游
東坡雙井化異物.神光奕奕穿斗牛
文章不逐歲月老.精爽常與天地流
賞心倘得際美景.薄才自許追前修
安得老米雞距筆.生綃百疋橫戈矛
守臺舊卒年九十.頤隠於臍肩過頭
六十年前邊鄙事.且言且泣氣咽喉
甚言秦欲帝萬世.據此要地置急郵
海田陵谷無定在.如今非項亦非劉
王生感慨重抵掌.驚起一片湖中鷗
鷗飛沒入翠烟裏.乾坤納納歸雙眸
何當飛出天壁外.春風吹散眉峰愁
