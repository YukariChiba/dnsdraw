高高驪山上有宮.朱樓紫殿三四重
遲遲兮春日.玉甃暖兮溫泉溢
嫋嫋兮秋風.山蟬鳴兮宮樹紅
翠華不來歲月久.牆有衣兮瓦有松
吾君在位已五載.何不一幸乎其中
西去都門幾多地.吾君不遊有深意
一人出兮不容易.六宮從兮百司備
八十一車千萬騎.朝有宴飫暮有賜
中人之產數百家.未足充君一日費
吾君修己人不知.不自逸兮不自嬉
吾君愛人人不識.不傷財兮不傷力
驪宮高兮高入雲.君之來兮爲一身.君之不來兮爲萬人
