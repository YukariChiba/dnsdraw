官居太疏冷.門外少車跡
蕭蕭此君軒.爲我慰窮寂
貪饕起餘慕.遠乞南山石
形模太詭陋.此詠費搜摭
蝦蟆欲上甕.作氣屢跳躑
心知不可强.怒癭猶鼓息
但勞旁者觀.笑爾不量力
君能惠然來.抵鵲輕尺璧
明月投我懷.坐上光彩溢
神心巧鎸鑿.變化出胸臆
高言寫豪壯.健讀口終吃
衝風卷海濤.蕩潏迷四極
陣馬脫重圍.戰士皆辟易
使人魂魄沮.三日不敢食
嗟余性頑闇.兀兀寡知識
臃腫終天年.不願借雕飾
翻憐孤僻中.趣味得所適
拂石雲生手.誦詩風滿腋
此應長不饑.富貴乃毒腊
人生多苦辛.嗜好須自擇
