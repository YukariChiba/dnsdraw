暮雨風吹盡.東池一夜涼.伏流回弱荇.明月入垂楊.
石竹閑開碧.薔薇暗吐黃.倚琴看鶴舞.搖扇引桐香.
舊筍方辭籜.新蓮未滿房.林幽花晚發.地遠草先長.
撫枕愁華鬢.憑欄想故鄉.露餘清漢直.雲卷白榆行.
驚鵲仍依樹.游魚不過梁.系舟偏憶戴.炊黍願期張.
末路還思借.前恩詎敢忘.從來叔夜懶.非是接輿狂.
眾病嬰公幹.群憂集孝璋.慚將多誤曲.今日獻周郎.
