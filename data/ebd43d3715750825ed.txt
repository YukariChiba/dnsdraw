黄沙漫空天一色.漠北陰山斷行跡
明妃辭漢適單于.委骨胡沙無來日
心事欲向琵琶傳.天荒地老何人識
胡鴈經年去會還.漢月幾夜圓復缺
鴈飛那解寄音塵.月明不管人愁絕
冢上千年不改青.怨入邊風與羌笛
誰爲君王設此謀.縱殺畫工果何益
至今猶使昭君村.有女炙面殊不惜
漢已無策唐效之.公主淪棄豺狼域
何不設備禦狂胡.人言仲舒計已疏
不以女色媚穹廬.聖宋之德千古無
