彭郎作詩調最高.語中起伏多波濤
維其有之是以似.千佛名經中一豪
潮從海來與山激.彭郎詩成疾飛鏑
詞鋒何止却千軍.脆敵何堪守堅壁
去年載酒呼衰翁.蕭蕭兩鬢吹江風
手持氂尾白玉柄.坐中風味王安豐
今年不出無一語.想像紅旌浪中舞
臥聽東來響怒濤.安得西飛有雙羽
晚歲莵裘誰與謀.有如此江真可羞
會待潮來復潮落.短蓑獨速吳江秋
