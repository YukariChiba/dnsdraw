彼美君家菜.鋪田綠茸茸
豆莢圓且小.槐芽細而豐
種之秋雨餘.擢秀繁霜中
欲花而未萼.一一如青蟲
是時青裙女.採擷何匆匆
烝之復湘之.香色蔚其饛
點酒下鹽豉.縷橙芼薑葱
那知雞與豚.但恐放箸空
春盡苗葉老.耕翻烟雨叢
潤隨甘澤化.暖作青泥融
始終不我負.力與糞壤同
我老忘家舍.楚音變兒童
此物獨嫵媚.終年繫余胸
君歸致其子.囊盛勿函封
張騫移苜蓿.適用如葵菘
馬援載薏苡.羅生等蒿蓬
懸知東坡下.塉鹵化千鍾
長使齊安民.指此說兩翁
