孤雲去來無常蹤.流水曲折無定容
紆餘散漫隨天風.流行坎止忘西東
南嶽道人曰普融.壁立萬仞疑少通
山林市朝能兩空.未覺芥蔕於其胸
脫身塵埃寓高峰.澹然遺世無冥鴻
豈知絕物非中庸.忍饑學仙噉柏松
住山出山偶然中.人不吾舍吾其從
漿饋未足爲汙隆.要與後學開盲聾
我方處世知鉛舂.自知冠冕久不工
願言香火他日同.二老會當林下逢
