王朝慎常刑.恐民陷非辟
分命遣使車.謬枉得舉摘
兼之勸農桑.欲野無曠隙
韓侯夙所志.功利豈止百
茫茫唐鄧間.荒土無牛跡
邵閼廢未久.柘陽仍舊白
二地儻復營.萬世不可易
昔在漢家時.近親多占籍
苟或非膏腴.當應徒畿赤
每念輒歎嗟.未能俾盡畫
天將富斯民.事與願不隔
其易謂何如.拾芥由琥珀
我今送韓侯.書以贈無責
