長河之流幾萬里.駭若瀉自天上來
奔湍衝山拔地走.直有到海無邪回
人之所觀乃流沬.猶以激射憂天摧
想其根源發聲勢.如縱烈火燒千雷
古來走死萬萬脚.竟莫識自何來哉
我疑鴻荒混沌日.冲破天地之元胎
夸娥揺頭巨靈走.避不敢道曾疏開
鋤耰之成乃畎澮.欲計議此誠可咍
長帆大艦不敢絕.尚恐飄去無垠涯
愚兒脚慣踏潢潦.安敢逆此加泝洄
