我嘗放意遊江湖.喜從釣叟觀真魚
有時臨溪行復坐.秋水無風魚自如
鱗鱗鬣滑隨上下.回旋戲躍形皆殊
兩兩相逢若對語.聚頭戢戢摇雙鬚
忽然散漫皆游去.一半掉尾潜菰蒲
往來得所弄晴色.圓波觸動生浮珠
困依垂楊看不足.盡日忘歸誰與俱
自從北走塵土窟.十年不復瞻蓴鱸
憑誰畫出江湖趣.東海今聞徐子虛
毫端奪得生時意.京師好事爭傳摹
寫成雙幅輒遺我.展舒活動驚堂隅
窮搜前古少奇筆.此本只恐人間無
任教涸轍强濡沫.對面相忘千里書
