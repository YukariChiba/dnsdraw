爽氣變昏旦.神皋遍原隰.煙華久蕩搖.石澗仍清急.
柳暗山犬吠.蒲荒水禽立.菊花明欲迷.棗葉光如濕.
天籟思林嶺.車塵倦都邑.譸張夙所違.悔吝何由入.
芳草秋可藉.幽泉曉堪汲.牧羊燒外鳴.林果雨中拾.
複此遂閑曠.翛然脫羈縶.田收鳥雀喧.氣肅龍蛇蟄.
佳節足豐穰.良朋阻遊集.沉機日寂寥.葆素常呼吸.
投跡倦攸往.放懷志所執.良時有東菑.吾將事蓑笠.
