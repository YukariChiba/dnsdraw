地風如狂兕.來自黑山旁
坤維欲傾動.冷日青無光
飛沙擊我面.積雪沾我裳
豈無玉壺酒.飲之冰滿腸
鳥獸不留迹.我行安可當
雲中本漢土.幾年非我疆
元氣遂隳裂.老陰獨盛强
東日拂滄海.此地埋寒霜
况在窮臘後.墮指乃爲常
安得天子澤.浩蕩漸窮荒
掃去妖氛俗.沐以楚蘭湯
東風十萬家.畫樓春日長
草踏錦靴緣.花入羅衣香
行人卷雙袖.長歌歸故鄉
