王郎遠器宜廟堂.胡爲奔走天一方
吳越相望峙雄壘.雙旌再開南斗傍
手攜仙人綠玉杖.坐褰刺史赤帷裳
平生廣莫意萬里.眼高四海無相當
舍人舊班紫宸陛.天馬豈受青絲韁
騎驢到部正閱歳.飄然鵠舉摩天翔
嬰兒十萬啼塞路.各遮馬首持杯觴
忽聞半夜發輕舸.追走不及徒悲傷
繡衣飛章有巨力.不須州民投皂嚢
正恐君王知治狀.便向劍履趨明光
鰲頭蓬萊在平地.日邊除書細作行
