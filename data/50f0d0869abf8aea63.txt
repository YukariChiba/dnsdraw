閏餘五月即六月.一雨不來天欲裂
邦侯赤心走群望.喚醒癡龍睡時節
雷車風馭相後先.甘霔連天聲未歇
茅檐靜聽老農語.今歲夐與他年別
烟瘴壓低曾見雪.晴未兼旬雨復咽
區區枯草寧有知.孕出靈芝光吐結
邦侯求仁求此心.表裏不欺天地徹
爲霖何暇蜥藏甕.占雲已喜鸛鳴垤
斗頓溪流高一尺.盡與疲氓洗炎熱
晚禾獵獵實方腴.早稻津津香已馝
饑者可飽飽者逸.深夜城簫響清絕
持此豐年還聖主.願同何武歌休烈
