袖手飛雪前.徒有風雅渴
久親無言子.此興今莫遏
兩君壯藻思.詩柄專殺活
可須龍伯睡.驪珠乃平奪
長翁久荒廢.坐受兒女聒
愁城正合圍.醉鄉况禁謁
詩來起我敬.一嫡眇衆孽
此雪更此詩.清晤乃細閲
晶熒盤走圓.便旋玉爲屑
汛掃無惡氛.肯綮有妙割
解頤得匡鼎.和羹本商說
技癢吐復吞.正恐誚燕說
山城僧舍似.休務况佳節
可疎觸寒過.一笑卷蕉葉
作詩供捧腹.巴唱酬白雪
