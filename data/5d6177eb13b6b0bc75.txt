北山峨峨香拂拂.翠漲青奔勢巉崪
赤松君宅在其中.紫金爲墻珠作室
玻璃門外仙獓睡.幢節森森絳煙密
水精簾捲桃花開.文錦娉婷衆非一
撫長離.坎答鼓
花姑吹簫.弄玉起舞
三萬八千爲半日.海涸鼇枯等閑覩
愛共安期碁.苦識彭祖祖
有時朝玉京.紅雲擁金虎
石橋亦是神仙住.白鳳飛來又飛去
五雲縹緲羽翼高.世人仰望心空勞
