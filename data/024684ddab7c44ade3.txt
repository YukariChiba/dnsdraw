京江水清滑.生女白如脂.其間杜秋者.不勞朱粉施.
老濞即山鑄.後庭千雙眉.秋持玉斝醉.與唱金縷衣.
濞既白首叛.秋亦紅淚滋.吳江落日渡.灞岸綠楊垂.
聯裾見天子.盼眄獨依依.椒壁懸錦幕.鏡奩蟠蛟螭.
低鬟認新寵.窈嫋複融怡.月上白璧門.桂影涼參差.
金階露新重.閑撚紫簫吹.莓苔夾城路.南苑雁初飛.
紅粉羽林杖.獨賜辟邪旗.歸來煮豹胎.饜飫不能飴.
咸池升日慶.銅雀分香悲.雷音後車遠.事往落花時.
燕禖得皇子.壯發綠緌緌.畫堂授傅姆.天人親捧持.
虎睛珠絡褓.金盤犀鎮帷.長楊射熊羆.武帳弄啞咿.
漸拋竹馬劇.稍出舞雞奇.嶄嶄整冠佩.侍宴坐瑤池.
眉宇儼圖畫.神秀射朝輝.一尺桐偶人.江充知自欺.
王幽茅土削.秋放故鄉歸.觚棱拂鬥極.回首尚遲遲.
四朝三十載.似夢複疑非.潼關識舊吏.吏發已如絲.
卻喚吳江渡.舟人那得知.歸來四鄰改.茂苑草菲菲.
清血灑不盡.仰天知問誰.寒衣一匹素.夜借鄰人機.
我昨金陵過.聞之為歔欷.自古皆一貫.變化安能推.
夏姬滅兩國.逃作巫臣姬.西子下姑蘇.一舸逐鴟夷.
織室魏豹俘.作漢太平基.誤置代籍中.兩朝尊母儀.
光武紹高祖.本系生唐兒.珊瑚破高齊.作婢舂黃糜.
蕭後去揚州.突厥為閼氏.女子固不定.士林亦難期.
射鉤後呼父.釣翁王者師.無國要孟子.有人毀仲尼.
秦因逐客令.柄歸丞相斯.安知魏齊首.見斷簀中屍.
給喪蹶張輩.廊廟冠峨危.珥貂七葉貴.何妨戎虜支.
蘇武卻生返.鄧通終死饑.主張既難測.翻覆亦其宜.
地盡有何物.天外複何之.指何為而捉.足何為而馳.
耳何為而聽.目何為而窺.已身不自曉.此外何思惟.
因傾一樽酒.題作杜秋詩.愁來獨長詠.聊可以自怡.
