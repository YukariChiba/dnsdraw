丈人髮如漆.筋力不知老
七十置官歸.時人以爲早
多公逍遥志.所向豁懷抱
雖云容膝安.不減專城好
忘機睨雲水.寓興植芳草
世故不經聽.塵軌從却掃
壯子官瀛洲.濟美擅詞藻
親歡適爲主.家事意承考
古云陶淵明.避俗非達道
息交以絕遊.自處何枯槁
公爲鄉先生.里邑每傾倒
一言可鎮浮.不啻千金寶
宦遊失門戶.駑蹇悲棧皂
祝身得如公.每食心再禱
