去年戰桑乾源.今年戰蔥河道
洗兵條支海上波.放馬天山雪中草
萬里長征戰.三軍盡衰老
匈奴以殺戮爲耕作.古來唯見白骨黃沙田
秦家築城避胡處.漢家還有烽火然
烽火然不息.征戰無已時
野戰格鬬死.敗馬號鳴向天悲
烏鳶啄人腸.銜飛上挂枯樹枝
士卒塗草莽.將軍空爾爲
乃知兵者是凶器.聖人不得已而用之
