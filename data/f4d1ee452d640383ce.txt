海上風雨來.掀轟雜飛電.登樓一憑檻.滿眼蛟龍戰.陸龜蒙
須臾造化慘.倏忽堪輿變.萬戶響戈鋋.千家披組練.皮日休
群飛拋輪石.雜下攻城箭.點急似摧胸.行斜如中面.陸龜蒙
細灑魂空冷.橫飄目能眩.垂簷珂佩喧.zh瓦珠璣濺.皮日休
無言九陔遠.瞬息馳應遍.密處正垂縆.微時又懸線.陸龜蒙
寫作玉界破.吹為羽林旋.翻傷列缺勞.卻怕豐隆倦.皮日休
遙瞻山露色.漸覺雲成片.遠樹欲鳴蟬.深簷尚藏燕.陸龜蒙
殘雷隱轔盡.反照依微見.天光潔似磨.湖彩熟於練.皮日休
疏帆逗前渚.晚磬分涼殿.接思強揮毫.窺詞幾焚研.陸龜蒙
佶栗烏皮幾.輕明白羽扇.畢景好疏吟.餘涼可清宴.皮日休
君攜下高磴.僧引還深院.駁蘚淨鋪筵.低松濕垂鬋.陸龜蒙
齋明乍虛豁.林霽逾蔥蒨.早晚重登臨.欲去多離戀.皮日休
