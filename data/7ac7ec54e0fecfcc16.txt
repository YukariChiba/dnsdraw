堂前面羣山.堂下俯流水
揚雄一區宅.歲晚何在此
將無山水佳.更爲風物美
城隅三家渡.華屋照清泚
舉手招梅仙.低頭叫陸子
前松後梧竹.左桂右蘭芷
江花漾茶甌.巖樹排棐几
客來索無有.樽酒間圖史
不作隠士廬.合號君子里
吾人天潢秀.時至當决起
飽餐南嶽芋.閒曳東郭履
山名不負儂.因之得名字
彈冠可前卜.問舍真早計
笑殺陶淵明.酒資良未遂
