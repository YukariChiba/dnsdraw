新霖洗窮臘.東南始知寒
驚我千里意.覺汝征途難
空江挂風席.扁舟與誰安
羈旅費亦久.橐衣豈無單
念汝西北去.壯心始桓桓
竟逢有司惑.斥走懷琅玕
士固有大意.秋毫豈能干
所憂道里困.久無一樽歡
我意生惻惻.爲之却朝餐
人生飄零內.何處懷抱寬
已期採芝樂.握手青霞端
無令及門喜.淹留雪霜殘
