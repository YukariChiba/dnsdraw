聞買滄浪水.遂作滄浪人
置亭滄浪上.日與滄浪親
宜曰滄浪叟.老向滄浪濱
滄浪何處是.洞庭相與鄰
竹樹種已合.魚蟹時可緡
春羹芼白菘.夏鼎烹紫蓴
黄柑摘霜晚.香稻炊玉新
行吟招隠詩.懶戴醉中巾
憂患兩都忘.還往誰與頻
昨得滁陽書.語彼事頗真
曩子初去國.我勉勿迷津
四方不可之.中土百物淳
今子居所樂.豈不遠埃塵
被髮異泰伯.結客非春申
莫與吳俗尚.吳俗多文身
蛟龍刺兩股.未變此遺民
讀書本爲道.不計賤與貧
當須化閭里.庶使禮義臻
