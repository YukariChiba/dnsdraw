歲暮風動地.夜寒雪連天.老夫何處宿.暖帳溫爐前.
兩重褐綺衾.一領花茸氈.粥熟呼不起.日高安穩眠.
是時心與身.了無閒事牽.以此度風雪.閒居來六年.
忽思遠遊客.複想早朝士.蹋凍侵夜行.淩寒未明起.
心為身君父.身為心臣子.不得身自由.皆為心所使.
我心既知足.我身自安止.方寸語形骸.吾應不負爾.
