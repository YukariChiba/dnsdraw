海南有陶器.質狀矮而𡐦
云初日炙就.鍛鑠不以火
水壺醜突兀.酒甒肥磥砢
山罍頸微腫.石鼎足已跛
圓如鴟夷形.大比康瓠顆
華元腹且皤.王莽口何哆
蕃胡入中國.萬里隨大舸
携之五羊市.巾匱費包裹
侏儷講其效.瀉辯若炙輠
課以沸泉沃.冰雪變立可
炙敲療中渴.其用豈幺麽
君凡幾錢得.不惜持遺我
曾將對佳客.屢試輒亦果
勿云遠且陋.幸可置之左
