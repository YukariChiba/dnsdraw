茶山丈人厭囂譁.幅巾每訪博士家
小亭談笑不知暮.往往城上聞吹笳
興来傑作粲珠璧.歲久妙墨亡龍蛇
郎君弟子多白髮.回頭日月如奔車
徐卿赤城古仙子.十年四海推才華
覽觀陳迹喜不寐.旋補罅漏支傾斜
曲池還浸古来月.樷莽忽見當時花
重題舊句照高棟.力振風雅排滛哇
席間紵袍已散鵠.堂上講鼓初停撾
速宜力置竹葉酒.不用更瀹桃花茶
