總轡出西坰.寥寥旭宇明
叢岡森地秀.飛塔恍神行
惠味霑仙露.疲心識化城
遠香來不斷.空梵過猶清
坐惜忘機晚.居慚緤組榮
撫懷今古恨.高世友僚情
顧慕羣芳歇.徘徊極野平
低雲參駐蓋.寒木隠前旌
風轉松添韵.霜餘菊挫英
碧垂天勢匝.紅上日華輕
壘廢麏䴥樂.池荒雁鶩鳴
宮垣除濞國.臺址畏軒兵
勝踐欣同適.沈憂悔自嬰
理融無物我.神照罷將迎
絢藻春供麗.投珍佩合聲
莫嗤三嘆拙.聊謝兩心傾
