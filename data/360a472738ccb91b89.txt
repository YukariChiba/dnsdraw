雞號出郊坰.殘月猶未沒
東方迤邐明.林表上初日
團圓狀車盖.光射半天赤
我時決兩眥.喜極還歎息
邇來天令乖.宇宙秋霖積
陰霾翳扶桑.不放翔陽逸
行者厭泥塗.耕者憂稼穡
官卑何所爲.坐視空戚戚
金烏忽飛曉.光曜宛如昔
須臾一鏡昇.煙霧眇無迹
八紘頓清明.萬象趨烜赫
人情絕愁歎.熙熙遍阡陌
無端南山雲.尚恐復蒸欝
安得大力士.長挽羲和出
