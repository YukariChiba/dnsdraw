君不見大士化身兜率天.地湧兩足雙金蓮
光明照耀十方界.至今猶記周昭年
當年剎利西王國.才見薰風入炎日
菩提廣轉大法輪.普現寶身千百億
即今應感湘江涯.一念甫爲羣生迷
誕彌猶是舊來日.塵世已覺心南移
宰官未向朝端去.暫作資陽大慈父
惟將四諦妙真來.一洗含靈愁嘆苦
海沂豈久淹王祥.沙堤指日催鳴璫
心華定力莫思議.福利四海爲津梁
斯民正頼覺空覺.應世因緣詎能度
椿齡永劫未渠央.會看優曇幾開落
