我老寡儔侶.年荒值冬迫
膝下有啼寒.瓶中無儲積
豈不展轉思.自欠經營策
儒冠匪謬誤.賦性素褊窄
淵明疑夙世.荷鋤心便適
嗟余四友朋.驚見三化魄
一翁尚淒涼.六秩困行役
家貧病難愈.詩苦髮全白
昨來叩我門.偶往比鄰宅
聞語亟倒屣.已去倏無迹
知君懷百憂.雖出難久客
從今幸安居.況有舊泉石
清晨過窮廬.竟夕話疇昔
逝者已云遠.相期守枯瘠
