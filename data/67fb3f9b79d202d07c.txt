何處驅來良馬六.騮黄參錯如花簇
胡爲不作騰驤去.各有游韁縶前足
胡人下馬俱少休.背倚氈裘眠正熟
酋豪揀箭奚奴撚.意欲射麞不遺鏃
琵琶橫倚續續彈.一夫坐聽胡中曲
卧擁提壺將引飲.英氣虬鬚皆貴族
沙磧坡陀高復低.天寒不見寸草綠
我行燕薊頗見之.狼帽烏靴乃其俗
勿云恃勇不知義.要以赤心置其腹
嗚呼安得壯士健馬咸作使.坐令戎虜爲臣僕
