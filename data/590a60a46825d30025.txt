官居城一隅.屋漏如野處
辛勤補綠蘿.僅可待風雨
移家幸亡恙.所苦多碩鼠
齧衣費紉縫.盜肉恣含咀
引子動成羣.啾啾疑爾汝
晝曾無靦顔.入暮誰能禦
窺燈殫膏油.驚夢鬭儔侶
主人非昔人.爲態尚如許
飽食詎可常.潛蹤豈無所
灌穴惡盡殺.具磔難悉舉
牆東吏部家.兩貓將十子
往往感仁惠.相乳忘彼此
花墩夜不眠.衛寢如馴虎
願分俊逸姿.庶以鎮衡宇
穿魚聘銜蟬.於君諒無取
丁寧玉板師.委曲致斯語
妻孥仍有言.乞貓宜乞女
他時遂生育.鄰里轉相予
