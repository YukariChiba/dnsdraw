憶初向關中.觸熱事西走
淋漓汗征衣.早夜犯星斗
歡然赴所知.辛苦復何有
主人喜賓至.相見勞杯酒
誓將效毫髮.聊以塞所厚
遇事因輒言.何嘗計從否
平生性坦率.間或忤交友
是非長安城.側身避讒口
彼奸乘其前.吾慮亦已後
二叔誣周公.三人惑曾母
青蠅亂黑白.視潔以爲垢
聖賢且不免.予免焉能苟
浩歌動歸歟.至此信不偶
春風憶東南.巖花映溪柳
南山有屋廬.釀熟喚鄰叟
何時理扁舟.舊物入吾手
回頭謝狺狺.投北汝誰受
