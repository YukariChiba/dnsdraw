江聲撼群山.萬馬東南馳
盤盤鐵甕城.鼓角纏秋悲
維天有設險.實爲奸雄資
阿奴何許來.王業自此基
金陵氣已基.虎口餘義熙
潛機壽陽發.凜凜天象垂
劃然九州鼎.竟屬賣履兒
中原自漢蹶.神器良屢移
黄屋如傳舍.與奪誰汝疵
順守尚有策.嗜殺徒自隳
山陽作虞賓.豚犬猶能知
零陵一累囚.互亡何足疑
凶德一至再.鬼責其何辭
殄殲肘腋來.泉壤悔莫追
惜哉勤王功.一臭萬古遺
我登黄鶴山.指顧生嗟咨
茫茫六合內.俯仰幾盛衰
堯年與桀日.究竟孰綱維
東去雲悠悠.西來風颸颸
把酒呼山靈.聽我鶴林詩
