寓形宇宙間.佚我方以老
流光安足恃.百歲同過鳥
頃余嬰網羅.文彩緣自表
自古山林人.何曾識機巧
但記寒巖翁.論心秋月皎
黄香十年舊.學術參衆妙
虛懷養天和.肯徇奔走鬧
官居職事理.晨起何用早
桐陰滿西齋.叱吏供洒掃
眷余東南來.野飯煮芹藻
先生既清尚.令尹亦高蹈
相將古寺行.軟語頹晚照
公家有畸人.虛緣能自葆
卜築嵩山陽.行當從結好
山中饒勝境.一覽未易了
何時命巾車.共陟雲外嶠
翻愁筋力疲.不隨追勇踔
公詩擬南山.雄拔千丈峭
形容逼天真.解后適其要
藩籬吾未窺.敢議窮閫奧
