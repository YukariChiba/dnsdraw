孟夏守畏途.捨舟在徂暑
愀然何所念.念我龍門塢
密竹無蹊徑.高松有四五
飛泉鳴樹間.颯颯如度雨
菌桂秀層嶺.芳蓀媚幽渚
稚子候我歸.衡門獨延佇
誰言聖與哲.曾是不懷土
公旦既思周.宣尼亦念魯
矧余竄炎裔.日夕誰晤語
眷闕悲子牟.班荆感椒舉
悽悽視環玦.惻惻步庭廡
豈待莊舃吟.方知倦羈旅
