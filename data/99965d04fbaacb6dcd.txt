憶初我來時.夜色如墨障
心常念明月.幾日西南上
松梢倚樓角.一玦偃相向
漸見輪中物.依稀吐形狀
今宵東嶺外.灧灧金波漲
人間重此夕.一歲號佳賞
而我督秋試.鎖宿密如藏
細務紛滿前.約束甚鞿鞅
無由奉朋侶.徹曉坐清曠
之人富才華.筆力趫且壯
誰陪把樽酒.露下與酬唱
南牆咫尺地.使我起遐想
人生此良會.可惜已虛放
獨立中夜歸.俯首入書幌
