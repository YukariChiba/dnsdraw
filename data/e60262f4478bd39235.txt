空山值端午.采蒲南澗濱
蒲生裹白石.澗水清粼粼
蟠根寸九節.服食能通真
采之不盈掬.土潔含芳辛
行行登絕境.有花如車輪
奇哉世莫識.持扣山中人
山人耳垂肩.羽佩青衣巾
乘飈控玄鶴.汎景下蒼岷
我行意其仙.再拜詢所因
仙人攬花笑.見爾還千春
語我勿復道.倏去無留塵
歸來有餘歎.三嚥華池津
