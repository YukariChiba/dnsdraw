古風何寥疏.世方盛誇慕
利塗劇先趨.直軌迷曲注
渾渾九河翻.仡仡百川注
分爭或多岐.斂枕纔一趣
睢盱承至歡.讋叠謝絕怒
才得升斗多.勉售形骸顧
不知萬鍾得.孰與一日裕
况承丘山羞.願易頃刻遇
誰能脱近役.自放就遐騖
航湖足茭魚.拔野厭芼茹
行招千古遊.坐與来世語
延風敞虛襟.揖月坐嘉樹
此意固有然.童兒未堪預
