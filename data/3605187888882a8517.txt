洛陽誰不死.戡死聞長安
我是知戡者.聞之涕泫然
戡佐山東軍.非義不可干
拂衣向西來.其道直如弦
從事得如此.人人以爲難
人言明明代.合置在朝端
或望居諫司.有事戡必言
或望居憲府.有邪戡必彈
惜哉兩不諧.沒齒爲閑官
竟不得一日.謇謇立君前
形骸隨衆人.斂葬北邙山
平生剛腸內.直氣歸其間
賢者爲生民.生死懸在天
謂天不愛人.胡爲生其賢
謂天果愛民.胡爲奪其年
茫茫元化中.誰執如此權
