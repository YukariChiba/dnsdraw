凡聖無異居.清濁共此世
心閑偶自見.念起忽已逝
欲知真一處.要使六用廢
桃源信不遠.杖藜可小憩
躬耕任地力.絕學抱天藝
臂雞有時鳴.尻駕無可稅
苓龜亦晨吸.杞狗或夜吠
耘樵得甘芳.齕齧謝炮製
子驥雖形隔.淵明已心詣
高山不難越.淺水何足厲
不如我仇池.高舉復幾歲
從來一生死.近又等癡慧
蒲澗安期境.羅浮稚川界
夢往從之遊.神交發吾蔽
桃花滿庭下.流水在戶外
却笑逃秦人.有畏非真契
