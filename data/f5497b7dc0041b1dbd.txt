錦屏之英老大隋.孤芳寄林非所宜
南堂特榻越常軌.東山陷虎藏深機
稽山之琦後來秀.倔强不落古人後
後堂新破北山荒.奪食驅耕誇敏手
古已往矣不可覓.胡爲區區蹈陳跡
衲僧懷袖捲風雲.何地不容轟霹靂
吾常學古不學今.確持讜直甘陸沈
顧影自立時自箴.舍公其誰知此心
公今老牯群中去.轉位回機頭角露
所存匪石不可移.萬里驍騰在初步
