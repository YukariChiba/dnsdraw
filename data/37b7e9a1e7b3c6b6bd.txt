朽屋延暗暝.鑿明快吾魄
西墉偶面勢.開牖遂生白
茲焉玩圖史.亦以置床簀
豈能來清風.猶苦對殘赫
炎天適暵旱.永暮坐燔炙
賓客何可處.兒女哀不獲
咨諏或獻詩.蓋覆乃其策
架木湊檐瓦.鋪竹施葦席
聊且紓暴酷.未足爲佳適
北山多喬松.倚天不知尺
綢繆星日暗.轇輵鬼神宅
棟梁尚匪材.枝葉固何益
敢告持利斧.斬伐遵指畫
束縛如見遺.無使曲傅直
此身得餘庇.陰德佩無斁
