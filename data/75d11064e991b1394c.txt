昔歲曾投贄.關河在左馮.庾公垂顧遇.王粲許從容.
首薦叨殊禮.全家寓近封.白樓陪寫望.青眼感遭逢.
顧念梁間燕.深憐澗底松.嵐光蓮嶽逼.酒味菊花濃.
寇難旋移國.漂離幾聽蛩.半生悲逆旅.二紀間門墉.
蜀雪隨僧蹋.荊煙逐雁沖.凋零歸兩鬢.舉止失前蹤.
得事雖甘晚.陳詩未肯慵.邇來趨九仞.又伴賞三峰.
棲托情何限.吹噓意數重.自茲儔侶內.無複歎龍鍾.
