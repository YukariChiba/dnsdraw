曄曄復煌煌.花中無比方
豔夭宜小院.條短稱低廊
本是山頭物.今爲砌下芳
千叢相向背.萬朵互低昂
照灼連朱檻.玲瓏暎粉牆
風來添意態.日出助晶光
漸綻臙脂萼.猶含琴軫房
離披亂剪綵.斑駮未勻妝
絳焰燈千炷.紅裙妓一行
此時逢國色.何處覓天香
恐合栽金闕.思將獻玉皇
好差青鳥使.封作百花王
