玉奴梳洗罷.半面露新妝
江岸數枝影.篷窗一罅香
橫披含曉色.卧對壓春芳
庾嶺幾多力.剡溪方寸長
蕭然臨水月.即之貫冰霜
老出墨池手.清入詩人腸
孤梢亞籬落.全樹嗤玉堂
故舊解后見.雋永約略嘗
熏羞篆鼎供.醉夢紙帳傍
頼君潤色工.著我懷袖藏
太繁厭易啟.所取廉毋傷
誰爲語逋遜.持此同相羊
