我懷兩山翁.夙抱經濟略
曾驅部使車.所至問民瘼
昆陽斗大州.漁吏久竭澤
三尺行風霆.四知厲冰蘗
公餘接寒士.促膝談禮樂
以我獨閉門.前茅訪林壑
當途盡挾貴.此道可敦薄
浮雲於我如.霖雨用汝作
如何歲龍蛇.斯人竟冥漠
平生詩萬篇.耿耿志誰託
頗聞仲氏賢.風骨似其伯
爾來一披霧.月梁慰離索
紛紛雞鶩中.夭矯見孤鶴
陽秋皮裏鑒.太素指下脈
猶有刀圭功.可敵廊廟爵
四百有四病.如禽應弦落
真病在人心.問君有何藥
