吾鄉伯堅真丈夫.氣剛色强言詞疎
胸中一物不使有.日儲月斂唯詩書
布裘落魄韋带緩.權門不肯低眉趨
朋游累百誰爾汝.人皆不與爭揶揄
掩關啜菽苦意氣.糞壤玉璧泥沙珠
宣慈中山我孤處.昨日走介貽我書
書云詔下籲俊乂.父兄命頴之京都
古人求養志擇祿.今而豈得逃馳驅
肩書手劍出門去.嚌咨肯復兒女如
我聞此語涕交下.人皆欲養繄我無
羨子之爲與道合.勸子亟往無踟躕
明年得志拜堂上.豈非人子榮親歟
