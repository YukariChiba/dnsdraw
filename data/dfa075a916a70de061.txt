大女身爲織錦戶.名在縣家供進簿
長頭起樣呈作官.聞道官家中苦難
回花側葉與人別.唯恐秋天絲線乾
紅縷葳蕤紫茸軟.蝶飛參差花宛轉
一梭聲盡重一梭.玉腕不停羅袖卷
窗中夜久睡髻偏.橫釵欲墮垂著肩
合衣臥時參沒後.停燈起在雞鳴前
一匹千金亦不賣.限日未成宮裏怪
錦江水涸貢轉多.宮中盡著單絲羅
莫言山積無盡日.百丈高樓一曲歌
