露網朱甍上.風簾翠鎖前
宿衾熏萏菡.朝鏡拂漪漣
津潤銷金筆.香依撲粉綿
度閑雙陸子.撥恨十三絃
鸚鵡殷勤語.旃檀委曲烟
鮫綃乾玉筯.魚鑰限金蓮
團扇酬桃葉.烏絲代杏牋
朱門長窅窅.白馬自翩翩
難釣三珠樹.徒拋七寶鞭
酒闌應有待.夢破即無緣
信鵲新秋去.孤蟾後夜圓
浪言牆外地.的是洞中仙
