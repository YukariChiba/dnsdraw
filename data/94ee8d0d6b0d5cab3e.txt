江邊野灘多老菰.抽心作穗秋滿湖
拂開細穀芒敷舒.中有一米連三稃
剖之粒粒皆尖小.整齊遠過占城稻
不煩舂簸即晨炊.更勝青精顔色好
尋常艱得此欣逢.默計五升當百叢
雨多水長倍加益.十里定收三十鍾
野人獲之亦自足.何用虛靡太倉粟
連日秋風思故鄉.况復家田有茅屋
墜網重腮鱸已鮮.蓴絲牽葉又流涎
急歸收穫蘋溪畔.細撥蘆花撐釣船
