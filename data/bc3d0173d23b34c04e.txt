故家有喬木.衆鳥巢其枝
紛然各卵育.自啄還自飛
誰歟恣殘忍.緣木登其危
毀室取爾子.殺戮輕如嬉
漂摇風雨中.巢破不復支
破者尚可完.死者終無歸
自謂翔後集.今乃失所依
胡不舍之去.遠擇高林栖
主人不我愛.舍此復何之
哀哀鳴向天.路遠天不知
吾聞重太息.事莫大於斯
弱肉强之食.擾擾今何時
人生且未保.爾死誰復悲
寄言民父母.赤子方流離
