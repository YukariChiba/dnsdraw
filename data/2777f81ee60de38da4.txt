泰伯讓天下.仲雍揚波濤.清風蕩萬古.跡與星辰高.
開吳食東溟.陸氏世英髦.多君秉古節.嶽立冠人曹.
風流少年時.京洛事遊遨.腰間延陵劍.玉帶明珠袍.
我昔鬥雞徒.連延五陵豪.邀遮相組織.呵嚇來煎熬.
君開萬叢人.鞍馬皆辟易.告急清憲台.脫餘北門厄.
間宰江陽邑.翦棘樹蘭芳.城門何肅穆.五月飛秋霜.
好鳥集珍木.高才列華堂.時從府中歸.絲管儼成行.
但苦隔遠道.無由共銜觴.江北荷花開.江南楊梅熟.
正好飲酒時.懷賢在心目.掛席拾海月.乘風下長川.
多沽新豐醁.滿載剡溪船.中途不遇人.直到爾門前.
大笑同一醉.取樂平生年.
