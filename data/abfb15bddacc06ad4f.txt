馮夫子.神仙中人乃如此
幾載長懷玉樹枝.昨來曾見蛟龍字
志合神凝杯酒閒.誰知豁盡平生事
與君高會日揮金.擊劍談玄復弄琴
看君自是青雲器.何事常懸滄海心
我今與君真莫逆.世上悠悠誰復識
百年飄忽或須臾.萬里青霄一飛翼
且將耕釣任吾身.君亦牀頭有周易
馮夫子.我欲勸君飲.君當爲我歌
眼前萬事莫可理.紛紛黄葉埽更多
長風吹天送落日.秋江日夜揚洪波
只今留君不盡醉.別後相思知奈何
