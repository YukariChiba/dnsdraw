我如汝年時.昉問便江戍
選穽如海深.望洋吁可怖
汝今亦宜教.去作鰲峰主
有民環百里.待汝字而撫
何以奉寬條.何以撫黎庶
惟公則生明.平心閲牒訴
惟廉則寡過.莫受脂膏汙
惟勤則集事.慎勿習逸豫
惟儉可無求.只學我清苦
持此四字符.便是作縣譜
去家三百里.兩地無多路
安問來與往.時走一健步
居官而民宜.暌隔非所慮
三年課最歸.可以見君父
