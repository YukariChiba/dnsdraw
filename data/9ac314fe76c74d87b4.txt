綠髪憶新梳.君前侍玉壺
相隨五色鳳.飛止帝宮梧
鳳時入紫烟.一舉萬羽趨
乘風恣敖盪.衆首傾雲衢
帝既天上行.留鳳不與俱
鎩翮下永巷.髡𩮜編鉗徒
赭衣舂且歌.北望鸑鷟呼
凜凜赤喙鴆.一杯死其鶵
鳳亦飲瘖藥.鞠域支體殊
娥姁豈不仁.幸此全賤軀
歸來南山下.秋風裂羅襦
寒床覆龍具.霜雪侵肌膚
忽自感時節.臨風只長吁
徒懷掖庭事.飲泣對民夫
