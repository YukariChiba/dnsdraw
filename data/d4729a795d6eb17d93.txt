送客城西客已遠.歸路北池接南苑
冰澌片斷水光浮.柳線和柔風力軟
繚牆朱戶誰家園.流水平畦春日淺
禁河分溜一池足.洛圃移花百金賤
飛甍斤斧聲未絕.翠柏栽培影初遍
傍人笑指高臺處.前年適見荒榛滿
金錢力奪天地功.歲月未多風物換
人生富貴無不成.都門坐置山林觀
暖風遲日時一到.早出莫歸應未晚
主人最貴稀出城.長使憧憧路人看
