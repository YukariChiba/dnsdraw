去歲游廬山.社中觀白蓮
不飲遠公酒.聊酌聰明泉
肩輿過武昌.乘興西山巔
巖乳飲菩薩.詩篇誦蘇仙
夔州苦無井.癭俗殊可憐
竹筩喉不乾.可浣不可煎
日汲卧龍水.屢頼擔夫肩
所取都幾斛.深慚未投錢
前日招提游.入耳聲涓涓
泓澄可照膽.草木皆光妍
却疑南陽人.蟠蟄清泠淵
慘淡會風雲.滂沱霖普天
源如少陵詞.清入光芒篇
餘波漲瞿唐.洶湧吞百川
何人著水經.漏此不及編
道人出新茗.林間手新研
共以夷齊心.來結觀音緣
至今清夜夢.猶到幽亭邊
交游况離索.回首成悽然
何時鹿呦呦.重訪山中禪
