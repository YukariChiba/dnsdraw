淮魚潑潑初飽霜.赬尾寧數河之魴
即今誰獨可寄似.風味高徹惟曾郎
曾郎結髪傍輦轂.黄羊舊厭官廚肉
藜藿奚爲便作魔.九年雷繞羈臣腹
羈臣曩者僕射兒.裘馬詎省論輕肥
詩書堆牀四壁立.疇昔裋褐操鉏犁
儂亦大是窮相人.小黠不足癡無倫
江南江北白月底.簸弄扁舟天不嗔
正須晚菘冒香棖.餘生要此一釜羮
别來曷如姑問訊.看取老子終騎鯨
