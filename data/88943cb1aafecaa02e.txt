唐年茂宗枝.時平多俊良
長吉尤震曜.春林擢孤芳
退之於孔門.屹屹真棟梁
筆力障百川.風瀾息其狂
破衣繫麻鞋.右顧生輝光
一朝與湜輩.命駕驚煌煌
賀初爲兒童.隨父事迎將
須臾命賦詩.英氣加激昂
長安衆詞客.聲問爭推揚
風流垂異代.尚想古錦囊
君今亦宗英.韵勝斯人方
少年肯事事.苦學志獨强
風騷擬屈宋.妙處相頡頏
丹青出戲弄.配古猶擅場
形容示往事.彷彿如在旁
一徑入幽遠.古垣繚林莊
平橋跨淥水.叢薄含葱蒼
晴窗爲披拂.佳興杳難忘
