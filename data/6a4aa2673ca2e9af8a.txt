雙鳥海外來.飛飛到中州.一鳥落城市.一鳥集岩幽.
不得相伴鳴.爾來三千秋.兩鳥各閉口.萬象銜口頭.
春風卷地起.百鳥皆飄浮.兩鳥忽相逢.百日鳴不休.
有耳聒皆聾.有口反自羞.百舌舊饒聲.從此恒低頭.
得病不呻喚.泯默至死休.雷公告天公.百物須膏油.
自從兩鳥鳴.聒亂雷聲收.鬼神怕嘲詠.造化皆停留.
草木有微情.挑抉示九州.蟲鼠誠微物.不堪苦誅求.
不停兩鳥鳴.百物皆生愁.不停兩鳥鳴.自此無春秋.
不停兩鳥鳴.日月難旋輈.不停兩鳥鳴.大法失九疇.
周公不為公.孔丘不為丘.天公怪兩鳥.各捉一處囚.
百蟲與百鳥.然後鳴啾啾.兩鳥既別處.閉聲省愆尤.
朝食千頭龍.暮食千頭牛.朝飲河生塵.暮飲海絕流.
還當三千秋.更起鳴相酬.
