去年無方老瞿曇.授我雲門一劄禪
今年羽衣梅谷仙.丹法葛翁口談玄
無方是兄仲梅谷.誤墮凡胎投母腹
豈非江郎三石人.兩石飛來化雙玉
君今一字透鋒機.札斷三關鬼莫窺
掇取玄珠入蓬闕.自携靈母養嬰兒
寒山梨棗霜中熟.碧蓮池邊結茅屋
蛾眉白髮兩瀟疎.夜抱寒蟾成獨宿
相逢丹鼎問金砂.笑灌玉泉餐紫霞
崑崙瑶樹渺何許.遼海白鶴還歸家
歸去無方問何其.爲說此行奇更奇
