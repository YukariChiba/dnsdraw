一歲盡今夕.既往那可追
疎梅吐幽豔.輕冰釋寒澌
新陳自相代.長作萬古悲
亦復强取醉.椒盤雜兒嬉
天回萬象春.除盡羣陰卑
地除衆枯槁.從今作華滋
一除不可復.綠髮成鬢絲
此是有盡處.那知無盡時
凡所未除者.所願皆除之
晚景安分守.幻身絕思維
生死我所明.聖賢吾所師
優游觀物變.翼戢仍鮮差
山嶽惟塵爾.寸心不可移
浩歌自達曉.自信何用疑
樓頭畫角聲.已逐東風吹
