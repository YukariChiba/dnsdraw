頑雲怙勢吞燭龍.一夜老盡江上峰
驂鸞駕鶴下瑶闕.羽衣森列飛行空
玉虯夭矯振鱗甲.獵獵怒戰誰爭鋒
銀河剪刻紛弄巧.姑射縹緲來無蹤
半開半落花繞樹.無根無蒂絮因風
造物幻出不可測.萬變歸我一慨中
重裘何富.負薪何窮
烹茶何儉.飲羔何豐
天意茫茫無問處.人事悠悠定何許
豐年固知雪可喜.貧民不以雪爲瑞
安得見晛消凝陰.寒崖草木皆生春
