黄君真可人.鄉校久推許
文詞波濤翻.勁氣金石沮
危言奉大對.考官不敢取
五十尉南邦.聲名塞漳浦
閭里喜過從.未聽滄洲雨
于何舍我去.遊宦大江滸
吾聞江西民.自昔號貧窶
邇來公私匱.孰能明取與
君今佐使長.賢明可進語
地要連邊淮.洞深要摩撫
鄭公有成規.士飽始禦侮
同僚得鄉彥.燈窗飫勤苦
崇臺共經綸.數郡足機杼
竱心愛民力.西顧寬當宁
行行謹勿遲.赤子方仰乳
