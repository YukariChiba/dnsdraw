追逐翻嫌傍管弦.金釵擊節自當筵.
風霜一夜燕鴻斷.唱作江南袚禊天.
玉樹花飄鳳失棲.一聲初壓管弦低.
清回煩暑成瀟灑.豔逐寒雲變慘淒.
十斛明珠亦易拚.欲兼人藝古來難.
五雲合是新聲染.熔作瓊漿灑露盤.
不似新聲唱亦新.旋調玉管旋生春.
愁腸隔斷珠簾外.只為今宵共聽人.
十年逃難別雲林.暫輟狂歌且聽琴.
轉覺淡交言有味.此聲知是古人心.
五柳先生自識微.無言共笑手空揮.
胸中免被風波撓.肯為螳螂動殺機.
風霜寒水旅人心.幾處笙歌繡戶深.
分泊一場雲散後.未勝初夜便聽琴.
自憐眼暗難求藥.莫恨花繁便有風.
桃李更開須強看.明年兼恐聽歌聾.
白雲深處寄生涯.歲暮生情賴此花.
蜂蝶繞來忙繞袖.似知教折送鄰家.
重九仍重歲漸闌.強開病眼更登攀.
年年認得酣歌處.猶恐招魂葬故山.
繞壁依稀認寫真.更須粉繪飾羸身.
淒涼不道身無壽.九日還無舊會人.
鶴氅花香搭槿籬.枕前蛩迸酒醒時.
夕陽似照陶家菊.黃蝶無窮壓故枝.
