吾聞海中之山名黛輿.八紘九野水所輸
沙痕蕝石記千古.堯水滔天才一濡
西潴七澤並淮湖.南傾百粵包荆舒
孤根不畏波浪沒.正氣自有神明扶
火輪纔升水鶴唳.地籟所作江㹠噓
佳氣鬰鬰崖不枯.華堂五丈安方裾
魚山清梵吼螺唄.水師絕叫訶龜魚
山靈護法踴車象.石叟衄敵峻隈隅
可憐蠻觸戰左右.始信婦姑勃空虛
大千共此華藏海.比邱無一鍼鋒居
君詩文采炳於菟.我行稽留類賈胡
何時妙語對竹榻.清夜柏子燃銅爐
卓錐之地雖亦無.安用更求無價珠
