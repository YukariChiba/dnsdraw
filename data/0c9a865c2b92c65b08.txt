君不見朱公託身天地中.四方萬貨常憧憧
其間雙璧最奇寶.分明日月生西東
問公酬價初幾所.一者千金一半此
精神肉好非不同.側視裁差厚薄耳
公心夙悟誰得窺.但無故槖無留貲
交貧族遠富衣食.高義日與清風馳
梁人有獄久不决.君臣相顧空嚬眉
公來答問只一語.群疑亟判如蓍龜
須知成效異霄壌.頗恨儒冠多失之
多失之.胡弗思.他年薄俗待爾移.奈何璧價先自虧
