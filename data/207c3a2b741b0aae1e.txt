古今作生竹.能者未十輩
吳生勒枝葉.筌寀遠不逮
江南鐵鉤鎖.最許誠懸會
燕公灑墨成.落落與時背
譬如刳心松.中有歲寒在
湖州三百年.筆與前哲配
規模轉銀鉤.幽賞非俗愛
披圖風雨入.咫尺莽蒼外
吾宗學湖州.師逸功已倍
有來竹四幅.冬夏生變態
預知更入神.後出遂無對
吾詩被壓倒.物固不兩大
