我公古仙伯.超然羨門姿
偶懷濟物志.遂爲世所縻
黄龍遊帝郊.簫韶鳳來儀
終然反溟極.豈復安籠池
出入四十年.憂患未嘗辭
一言有歸意.闔府諫莫移
吾君信英睿.搜士及茅茨
無人長者側.何以安子思
歸來掃一室.虛白以自怡
游於物之初.世俗安得知
我亦世味薄.因循鬢生絲
出處良細事.從公當有時
