單于獵罷臥錦紅.解鞍休騎荒磧中
蒼駒騧駱六十匹.隱谷映坡分尾騣
九駝五牛羊頗倍.沙草晚牧生寒風
貴賤小大只五百.執作意態皆不同
二鷹在臂二鷹架.駿犬當對能爭功
氈廬鼎列帳幕擁.鼔角未吹驚塞鴻
上山髙髙置烽燧.毛嚢貯獲閑刀弓
水泉在側挹其上.長河杳杳流無窮
素紈六幅筆何巧.胡環盡妙誰能通
今日都城有别識.别識共許劉元忠
