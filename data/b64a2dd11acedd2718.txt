東方早寒雪霜摯.新梨十月已滿市
削成黄蠟圓且長.味甘骨冷體有香
芳尊命友先衆果.百十磊砢升君堂
贈君玉壺層冰之皎潔.副以金莖皓露之清凉
奈何撥火取煨栗.梨雖至美或不嘗
顰眉三嚥手摩腹.謂此發病爲第一.奪之兒口餳止哭
君不記南方無此物.五更酒渴喚水時.思此千里莫致之
及今乃以多見賤.南方橘柚東方梨
