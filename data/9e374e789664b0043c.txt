秋色今又動.凄然悟衰殘
筠床讀書軒.一卧八九歎
少壯非所惜.塵勞苦間關
端爲智慮傾.得此悄悄顔
筋骨衆疾劫.肺肝百憂攢
還當節律遷.刺促驚痟酸
夜眠却明燭.曉脾拒堅餐
從文未終篇.腰脊益痹頑
太息造物宰.勞余豈其偏
寧分無窮悲.直窘有限年
想彼向榮木.蕭森望雲端
雖無癭蠹虧.久竟歸朽乾
萬化有盡極.一身何足安
方當委順之.不必專憒煩
起坐仰星斗.環行繞簷欄
西風穿我懷.肅若臨矛干
世故屬無謂.悠悠諒何言
唯應就枕時.曠蕩如山樊
