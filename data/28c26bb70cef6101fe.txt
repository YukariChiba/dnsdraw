候潮動鳴艫.出浦縱方舟
舉箔見茲山.巋然峙中流
朱堂出烟霧.縹緲若瀛洲
十年入夢想.一日恣尋遊
屐履上層閣.披襟當九秋
地勢已瀟灑.風飆更颼飀
遠挹蜀浪來.旁臨滄海浮
壺觴對京口.笑語落揚州
久聞神龍伏.況睹鷙鳥投
行緣石徑盡.却倚巖房幽
頗諧雲林思.頓豁塵土憂
昏鐘滿江路.歸榜尚夷猶
