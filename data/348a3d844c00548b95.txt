元化首萬類.聖學極幾深
有如亞聖賢.尚謹殆與淫
淺見僅一斑.歡喜不自禁
豈知天地全.於穆千聖心
嗟哉我學子.進道宜駸駸
立志務弘毅.異說毋交侵
仁端驗發見.精微試探尋
超然見大體.皎日破重陰
重新鄒魯傳.挽回韶濩音
當年不自勉.與物終堙沉
神龍倏變化.豈復顧泥涔
有來南山友.更唱共迭吟
羣材欲封殖.杞梓看成林
慇懃勸學子.逆耳成良箴
