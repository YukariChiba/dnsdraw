漢法戎施幕.秦官郡置監
蕭何歸舊印.鮑永授新銜
幣聘雖盈篋.泥章未破緘
蛛懸絲繚繞.鵲報語詀諵
再礪神羊角.重開憲簡函
鞶纓驄赳赳.緌珮繡縿縿
逸翮憐鴻翥.離心覺刃劖
聯游虧片玉.洞照失明鑒
遙想車登嶺.那無淚滿衫
茅蒸連蟒氣.衣漬度梅黬
象鬬緣谿竹.猿鳴帶雨杉
颶風狂浩浩.韶石峻嶄嶄
宿浦宜深泊.祈瀧在至諴
瘴江乘早度.毒草莫親芟
試蠱看銀黑.排腥貴食鹹
菌須蟲已蠹.菓重鳥先鵮
冰瑩懷貪水.霜清顧痛巖
珠璣當盡擲.薏苡詎能讒
荆俗欺王粲.吾生問季咸
遠書多不達.勤爲枉攕攕
