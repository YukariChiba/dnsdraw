臥見高原燒.閑尋空谷泉
土膏消臘後.麥隴發春前
藥驗桐君錄.心齊莊子篇
荒村三數處.衰柳百餘年
好就山僧去.時過野舍眠
汲流寧厭遠.卜地本求偏
向子諳樵路.陶家置黍田
雪峰明晚景.風雁急寒天
且復冠名鶡.寧知冕戴蟬
問津夫子倦.荷蓧丈人賢
顧物皆從爾.求心正儻然
稽康嬾慢性.祗自戀風煙
