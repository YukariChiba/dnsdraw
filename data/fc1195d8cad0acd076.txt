龜山帝始營.龍門禹初鑿.出入經變化.俯仰憑寥廓.
未若茲山功.連延並巫霍.東北疏艮象.西南距坤絡.
宏阜自郁盤.高標複回薄.勢入柴桑渚.陰開彭蠡壑.
九江杳無際.七澤紛相錯.雲雨散吳會.風波騰鄬鄀.
跡隨造化久.利與乾坤博.肸蚃精氣通.紛綸潛怪作.
石渠忽見踐.金房安可托.地入天子都.岩有仙人藥.
二門幾迢遞.三宮何倏爚.咫尺窮杳冥.跬步皆恬漠.
仙才驚羽翰.幽居靜龍蠖.明牧振雄詞.棣華殊灼灼.
盛葉匡西夏.深謀贊禹亳.黃雲覆鼎飛.絳氣橫川躍.
佐曆符賢運.人期茂天爵.禮樂富垂髫.詩書成舞勺.
清輝靖岩電.利器騰霜鍔.遊聖挹衢尊.鄰畿恭木鐸.
岩仞包武侯.波瀾控文若.旋聞刈薪楚.遽睹升葵藿.
稷契序揆圖.良平公輔略.重地資出守.英藩諒求瘼.
豫章觀偉材.江州訪靈崿.陽岫曉氛氳.陰崖暮蕭索.
潛伏屢鯨奔.雄飛更鷙搏.驚cb透煙霞.騰猿亂枝格.
故園有歸夢.他山飛賞樂.帝鄉徒可遊.湟澗終旅泊.
景物觀淮海.雲霄望河洛.城闕紫微星.圖書玄扈合.
神功多粉繢.元氣猶斟酌.丞相下南宮.將軍趨北落.
橫簪並附蟬.列鼎俱調鶴.四郊時迷路.五月先投龠.
池榭宣瓊管.風花亂珠箔.舊游勞夢寐.新知無悅樂.
天寒欲贈言.歲暮期交約.夜琴清玉柱.秋灰變緹幕.
風雲動翰林.宮徵調文鑰.言泉激為浪.思緒飛成繳.
千里輝珠璣.五采含丹雘.鐘鼓旋驚鷃.瑾瑜俄抵鵲.
竊價慚庸怠.叨聲逾寂莫.長望限南溟.居然翳東郭.
