矮胡生南方.託家碧山崖
採擇供貢篚.扶持上天街
愧此願慤姿.欲售久未諧
道傍麴先生.風味故自佳
逢渠即傾蓋.輸寫能開懷
刮削出光彩.規繩去欹𠇗
金玉豈足貴.膠漆真吾儕
客來有嘉招.二士往必偕
婆娑止坐隅.供饋煩金釵
矮胡雖木强.醇德真無涯
虛心實其腹.居然外形骸
微物幸見用.棄置理則乖
毛穎有封國.陶匏薦欽柴
大藥起世痾.炮燔及根荄
願子自洗濯.勿受塵埃埋
暇日肯相從.醉經坐高齋
