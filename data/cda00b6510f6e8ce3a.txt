清旦絕大河.拍堤滾黄沙
巨舟忽摇簸.心悸眼亦花
咨予豈輕生.將身試魚蝦
忠信固所憑.此理懼或差
定息神魂寧.歸心眇天涯
故鄉念昔游.湖面貼碧紗
醉舫穿芰荷.坦腹如眠家
天水自照映.鷗鷺相交加
雖無風波憂.齷齪未足誇
豈如尋河源.安穩浮靈槎
脫略遺近觀.飄飄薄飛霞
低頭顧濁流.卑險吾汝嗟
