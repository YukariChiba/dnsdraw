昨送鄭廣文.持氈就客坐
今辭習主簿.相與枕書卧
名字擅一世.此法當寒餓
臞庵書滿屋.十夏作僧過
就使君交我.指目等奇貨
百年寸箠折.萬事一甑破
獨念君行路.歷歷眼中墮
入衢酒無聲.道信山辭涴
每憶上程時.店火明箇箇
征人語暝靄.嘶馬带枯莝
是間萬金藥.貴子身劑和
飲酒端不惡.爲米知何奈
手板付丞相.此語尚須佐
