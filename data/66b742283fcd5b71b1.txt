川原積雨收.餘陰閣新晴
一宿古蘭若.歸夢有餘清
清辰起危坐.笑看煙縷横
讀此阿師詩.秀絲出盆明
中有衆谷髓.氣和李騎鯨
遥知落筆處.遶紙風雷生
世無歐陽公.意氣相倒傾
豈當棄置此.終老黄茆坑
雲居道疑大.上藍持簡精
藉渠一笑起.頹綱相拄撐
秀也舊不識.一見氣不矜
索詩亦不惡.寫此抑鬰情
持以示流輩.試令俗眼驚
