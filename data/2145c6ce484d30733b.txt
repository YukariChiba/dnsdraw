彭城一雙刀.黄金錯刀鐶
脊如雙引繩.色如青琅玕
開匣飛電落.入手清霜寒
引之置膝上.凜然愁肺肝
我衰氣力微.覽鏡毛髮斑
誓將斬鯨鯢.靜此滄海瀾
又欲戮犀兕.永息行路難
有志竟不從.撫刀但長嘆
投刀淚如霰.北斗空闌干
歸來刈蓬蒿.鉏田植芳蘭
惜刀不忍用.用亦非所便
棄置塵土中.坐使鋒刃刓
床頭夜生光.知有蛟龍蟠
慚君贈我意.時取一磨看
