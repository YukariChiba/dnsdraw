昔年意氣結群英.幾度朝回一字行.
海北江南零落盡.兩人相見洛陽城.
自從雲散各東西.每日歡娛卻慘淒.
離別苦多相見少.一生心事在書題.
今朝無意訴離杯.何況清弦急管催.
本欲醉中輕遠別.不知翻引酒悲來.
駱駝橋上蘋風急.鸚鵡杯中箬下春.
水碧山青知好處.開顏一笑向何人.
溪中士女出笆籬.溪上鴛鴦避畫旗.
何處人間似仙境.春山攜妓採茶時.
