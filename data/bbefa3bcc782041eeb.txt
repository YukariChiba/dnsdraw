海塗之人暗摸索.如龜自遮聊以殻
沈湘雖避屈三閭.斷髮奈逢吳太伯
周官自詭蠯蠃蚔.羲經敢並龍蛇蠖
嫗妃投甕甘骨醉.舌味無心寧法縛
黄詩未足助盤飧.吳稻詎能爲歲惡
尊前介士尚錚錚.海底漫郎終落落
帛聲試聽響犀瓠.玉指爲渠代金錯
掩羣而取僅遺小.誰念坑降秦政虐
二螯六跪冒族姓.穴居頗笑鄰之薄
縱令臏足亦可喜.中有妙解木應斫
賸擬新篘問揚字.先賦南烹仰韓學
蠔山馬甲不易致.岸下紫鱗方牣躍
主人鸛鶴真耐痛.笑許子彭如水白
