疇昔登賢書.夫子持文衡
每見輒忽別.問端不能更
一從齒周行.後先佐司成
未幾奉辟書.復接臺中評
詞色陶春和.風味浥秋清
人生事好乖.歲晚意始傾
云何千里去.一節湘中行
留行我無說.脫去公方榮
人言轉輸重.我視錙銖輕
望之拾遺願.公豈少此情
向來否泰疏.上亦知忠誠
公身有內外.公意無虧盈
雁來書可慰.細數新豐程
