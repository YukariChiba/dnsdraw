雲來已三白.詩唱當再和
方無望其有.既有不可奈
方卑看成高.既高還易墮
婦言天雨米.安得箕可簸
兒言天雨玉.安得刀可瑳
粉厚婢思塗.麵粗僮欲磨
茗塵吾自啜.榆莢鄰俾貨
我馬玉山禾.饑甚睎可剉
我客金城氈.寒甚睎可坐
欲出無人蹤.且起復且卧
欲行無地皮.疑坎復疑坷
下鋪鵝肪璧.千里無點涴
上張狐腋裘.六合無罅破
仕者有遠謀.來年卜農課
貧者懷近憂.眼下不救餓
書生於其間.俯弔而仰賀
