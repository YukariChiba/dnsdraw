丘畫吳牛希戴嵩.吳牛角偃彎如弓
老牯望㹀犢望母.母下平坡離牧童
牧童吹笛坡頭坐.古樹蕭騷葉戰風
黄君買畫都城中.不惜滿貫穿青銅
賣從誰家不肖子.傳自幾世賢卿翁
今時貴人所尚同.競借觀玩題紙窮
紙窮磊落見墨妙.東府西樞三四公
應識古人丹青蹟.又辨古人於物通
一毛一尾不取次.豈以後代爲盲聾
願推此意佐國論.況乃聖德同堯聰
