盛德資邦傑.嘉謨作世程.門瞻駟馬貴.時仰八龍名.
罷市秦人送.還鄉絳老迎.莫埋丞相印.留著付玄成.
五府瞻高位.三台喪大賢.禮容還故絳.寵贈冠新田.
氣歇汾陰鼎.魂飛京兆阡.先時劍已沒.隴樹久蒼然.
富貴徒言久.鄉閭歿後歸.錦衣都未著.丹旐忽先飛.
哀挽辭秦塞.悲笳出帝畿.遙知九原上.漸覺吊人稀.
