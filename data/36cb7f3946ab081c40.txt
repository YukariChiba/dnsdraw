日落長安道.大野渺荒荒
吁嗟秦皇帝.安得不富强
山大地胍厚.小民十尺長
耕田破萬頃.一稔粟柱樑
少年事游俠.皆可荷弩槍
勇力不自驕.頗能啗乾糧
天意此有謂.故使連西羌
古人遭邊患.累累鬭兩剛
方今正似此.猛士强如狼
跨馬負弓矢.走不擇澗岡
脫甲森不顧.袒裼搏敵場
嗟彼誰治此.踧踧不敢當
當之負重責.無成不朝王
田侯本儒生.越略今洸洸
右手握麈尾.指麾據胡牀
郡國遠浩浩.邊鄙有積倉
秦境古何在.秦人多戰傷
此事久不報.此時將何償
得此報天子.爲侯歌之章
