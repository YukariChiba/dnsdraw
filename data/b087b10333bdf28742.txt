雲門大卷聲鏗鏘.不比寒谷號蛩螿
長笑歸來書滿床.著眼不用垂簪裳
夤緣仕版亦逢場.一鼎熱處元清凉
年來道心包乾剛.鑑凈水止無迎將
付物大公齊混茫.玲瓏窗牖開八荒
霽月海東懸秋霜.照破蒙昧橫津梁
不才賦資如點狂.柱倚寶瑟心陶唐
冰輪玉井情徜徉.祥雲麗日希餘光
布帛菽粟味尤長.尋繹此樂徒激昂
頎然美人天西方.許我立雪來其旁
欲坐春風吸餘芳.聽說夜話攄中膓
又聞催歸侍玉皇.挈提北斗斟天漿
凈洗世表塵昏黄.席此廣宇歸康莊
起舞掉頭帆飛揚.誓鳴急槳隨烏檣.參同希傳魏伯陽
