姑蘇台枕吳江水.層級鱗差向天倚.秋高露白萬林空.
台前夾月吹玉鸞.臺上迎涼撼金翠.銀河倒瀉君王醉.
伍員結舌長噓嚱.忠諫無因到君耳.城烏啼盡海霞銷.
會稽勾踐擁長矛.萬馬鳴蹄掃空壘.瓦解冰銷真可恥.
君懷逸氣還東吳.吟狂日日游姑蘇.興來下筆到奇景.
海潮秋打羅刹石.月魄夜當彭蠡湖.有時凝思家虛無.
君聲日下聞來久.清贍何人敢敵手.我逃名跡遁西林.
