洞戶連珠網.方疏隱碧潯
燭盤煙墜燼.簾壓月通陰
粉白仙郎署.霜清玉女砧
醉鄉高窈窈.棊陣靜愔愔
素手琉璃扇.玄髫玳瑁簪
昔邪看寄迹.梔子詠同心
樹列千秋勝.樓懸七夕鍼
舊詞翻白紵.新賦換黃金
唳鶴調蠻鼓.驚蟬應寶琴
舞疑繁易度.歌轉斷難尋
露委花相妬.風欹柳不禁
橋彎雙表逈.池漲一篙深
清蹕傳恢囿.黃旗幸上林
神鷹參翰苑.天馬破蹄涔
武庫方題品.文園有好音
朱莖殊菌蠢.丹桂欲蕭森
黼帳廻瑤席.華燈對錦衾
畫圖驚走獸.書帖得來禽
河曙秦樓映.山晴魏闕臨
綠囊逢趙后.青鎖見王沈
任達嫌孤憤.疎慵倦九箴
若爲南遁客.猶作臥龍吟
