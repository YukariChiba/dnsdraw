禰生抱逸韻.乃是古之狂
負才頗傲物.齒少氣方剛
懷刺遊許下.漫滅竟摧藏
肯從屠沽兒.借面與弔喪
偉哉孔文舉.國寶借路傍
上書薦一鶚.欲使觀翺翔
振翼雲漢間.永垂虹蜺光
飛兔與腰褭.滅沒不可望
觀其慰辭薦.器識豈易量
平生輕魏祖.縱口成否臧
召令爲鼓吏.閱試當改装
蹀x習初散步.摻撾作漁陽
聲節既悲壯.容態隨低昂
岑牟與單絞.裸袒易故裳
卻來坐軍門.畫地聲琅琅
曹瞞黠如鬼.嗜殺猶虎狼
縮手不敢動.送與劉及黄
娛賓賦鸚鵡.節奏陵笙簧
援筆不加點.粲然已成章
髙才竟爲累.蘭麝空餘香
至今鸚鵡洲.葭葦秋蒼蒼
醜哉殺士名.千古不可忘
