春初走京華.秋杪歸舊廬
簡編廢已久.開卷澀且疎
誰能擊其蒙.石田或可腴
雁山有佳士.讀盡天下書
足跡半九州.不憚道里迂
陋邦何足臨.而亦來我居
相從一尊酒.未厭園中蔬
笑譚欣有合.浩若縱壑魚
人生惟所適.所適各有途
胸中苟不迷.到處皆通衢
簞瓢有真樂.顔氏何其臞
沒沒嗟我生.未知終焉圖
論交須論心.所論在不渝
願君示一語.令我反三隅
君無金玉音.請誦一束芻
