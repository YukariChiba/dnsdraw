拘士笑大方.俗吏縛文律
當其擅私智.轍覆千里失
鳥飛與魚潛.明哲善因物
欣然領斯會.千百無十一
蒯緱裝太阿.付騶斬芻秣
風雨晦冥時.中夜鳴不歇
張公下世久.安得歎埋沒
齊王好吹竽.楚客善鼓瑟
衛婦新上車.戒御無笞服
教母滅竈突.徙薪始入室
三言至丁寧.於理蓋已密
主人皆笑之.迺在未適節
莊生亦有言.外物不可必
無地與揮斤.眷然思郢質
