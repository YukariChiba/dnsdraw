翟園看梅不滿眼.載酒何曾傾一盞
空有千株半未花.欲剪一枝無可揀
歸來却登多稼亭.玉妃驟降千娉婷
素羅衣裳濯瑶水.珠宮樓閣開銀屏
國香萬斛量不盡.雪嶺諸峰互相映
身騎白鳳繞瓊林.肝膽透寒骨毛冷
看來只是兩株梅.如何遣儂心眼開
花頭密密紛無數.萼萼枝枝砌成樹
夕陽斜照光燭天.微風欲度遮無路
君不見侯門女兒真箇癡.獺髓熬酥滴北枝
又不見畫工兔穎矜好手.冰水和鉛描玉肌
先生不能奄有二子者.報答風光只有詩
今夕不醉仍無歸
