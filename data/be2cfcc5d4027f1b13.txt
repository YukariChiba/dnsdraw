大廈將顛仆.一木安能支
唐室既頹齧.有才何所施
表聖隱王官.出處適其宜
藩鎮方跋扈.擁兵相雄雌
尾大不可掉.綱紀日凌夷
雖云務姑息.要求無定期
當此誰爲援.欲進速禍基
優遊向泉石.琴酒聊自恣
休休復莫莫.終永忘所規
著史以見志.迂闊從人嗤
風馭去不返.幽谷空遺祠
名與前峰高.挺挺爲表儀
潔與飛瀑幷.濁流應忸怩
方今重完節.褒封來非遲
發揚在守土.抗章無媿辭
庶幾慰精爽.光輝于盛時
