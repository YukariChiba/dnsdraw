昔過廣陵日.茲樓亦盤桓
飛甍切星斗.鴻鵠爭危欄
怳若隨扶摇.九萬直上摶
下視古帝基.蕭條空湠漫
當時競豪華.人物鏤綺紈
孰謂千載後.故宮半耕殘
城西舊輦道.繚繞猶屈盤
咫尺見螢苑.枯桑生晝寒
閻閭豈復隘.狐兔穴已寬
楚楚但喬木.萋萋無寸山
苟非壯士懷.往往不忍看
青旗催畫角.回首送飛翰
