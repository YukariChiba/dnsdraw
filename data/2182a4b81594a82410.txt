士學何漫漫.近習忘遠紹
文章多自名.誰出得髙調
子才希世珍.拔俗起孤峭
如解萬里駿.不以覊縻要
篇章綴清新.霞電絢天彯
夜歸借之讀.掩紙疑有耀
洗手脱世塵.飛身就遐眺
舌骨誰謂朽.死魄如可召
縮手不願學.神巧謝人妙
余材生何偏.日月費吟嘯
收奇欲身名.攬古願獨弔
平生勇前爭.未始卻自料
一日接大敵.說舌忽忘挑
如秋九磨鏡.迫我以醜照
貪觀朝日明.退失兩目瞭
願假斧斤惠.刻形近天肖
寄聲誠甚勤.獻璞定逢笑
