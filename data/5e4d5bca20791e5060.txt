嗟我官永寧.天台祇兼驛
如何三過雁.未省一投屐
豈無謫仙夢.蕭散到泉石
亦有山中詩.淋漓堆醉墨
當時巧酬唱.二左名藉藉
戴子爾何爲.十載名山客
自言石橋下.醉耳驚霹靂
石橋富孫子.一一粲珪璧
希微小江山.妙盡丹青蹟
憐我逸少徒.念念岷峨適
持此一拳許.已作千峰碧
我生癡鈍殺.兩眼眩白黑
塵埃浪奔走.簿領隨戯劇
何階探道要.回首謝形役
琴書載扁舟.歸卧横塘側
天台何必到.去路饒荆棘
端留石屏風.種種自可識
