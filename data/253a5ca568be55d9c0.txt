胸次不平當近酒.熱官奮揚肯回首
即今羊杜詩中仙.襄陽城中獅子吼
我將仲子趨黄堂.孰看畢戰搴旌幢
抗顔路塵旋行役.但有魂夢公之傍
瀕海作宰我漫仕.留贊郡符真左計
老夫已老子白丁.解頤與言游戲事
駢羅隠服芙蓉裳.設張翰墨當絲簧
敢向青山簡奇勝.有田肯賣吾倒囊
如公端合穆王度.不靳尚作歸田語
蓬萊朱金久已齊.還許遠來結鄰否
