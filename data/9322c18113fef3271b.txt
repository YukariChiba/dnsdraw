石田渡口鉦鼓鳴.憶同居民送君行
至今是邦數廉吏.君與韋陸俱其名
別來憶君已騰趠.故人無復思漁釣
豈知更作畿縣丞.未免流俗輕嘲傲
如君爲學未易論.淵源固自知所尊
使其策足上臺省.憸人吉士當以分
韜藏自是玉之美.奈何有道貧賤恥
漢宣且識東海蕭.吾君聰明豈不爾
願君强飯力自持.九十半百古語之
扁舟僅可頃刻住.便風催人當語離
