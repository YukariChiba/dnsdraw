江淮經歲旱.春暮忽然雨
亂點踰廣津.散灑入原土
萬物氣稍蘇.厲妖莫能聚
羣山洗故塵.紫翠坐可數
昏如籠纖紗.媚若隠紺縷
碧瓦南崦中.重疊出迥覩
扁舟凌空飛.白鳥入煙舞
遥林動新滋.顔色若可取
碧草弄微芳.低昂欲來語
緐聲過沙頭.上下謳啞櫓
濃澹新畫成.快愜久病愈
念此時多虞.豈得歲少阻
焦心閔疲農.虛口待香稌
縣吏事凶貪.氣若解縛虎
惟於縱誅斂.乃能奮怒武
青天雖云明.疑不照艱苦
此時忽霶霈.知有神物主
不然諸蒼生.性命委草莽
本蹷邦豈寧.皮去毛安附
歌此告巨公.行當視前古
