昔我客荆梁.從事清蕖幕
太倉蠹紅腐.吹竽濫東郭
去作徒勞吏.青衫走樊鄂
撫字亦何心.催科厭笞掠
借問差少愧.而今不如昨
天遊內于于.紛至攘六鑿
鑄此一錯字.爲費幾魏博
閑居幸從容.琴書有真樂
胡然令閑忙.遠謝乘軒鶴
人生百年中.藏舟固非壑
顧已習迷途.如蠶自纏縛
作詩懺當來.聊以慰寥落
