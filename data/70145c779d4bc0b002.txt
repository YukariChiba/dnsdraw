濂溪之水清.未足濯公纓
平生抱苦節.成就此溪名
長嘯置符傳.孤雲歸思輕
溪頭四壁居.溪下百畝耕
量汲奉晨盥.課樵共夕烹
希逢杖屨遊.但聽弦歌聲
爲客剪三徑.傳家通一經
雙珠交照乘.合璧倍連城
被褐有餘樂.問縑無隠情
桂林兩枝秀.借爾俗眼榮
昔仰名父子.今推難弟兄
不應文範裔.遽謂公慙卿
如襲带礪封.毋爲權利傾
地實寢丘比.有力安得并
勒詩高岸石.敢告後代生
