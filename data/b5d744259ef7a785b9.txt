隨風柳絮輕.映日杏花明.無奈花深處.流鶯三數聲.
蘭橈畫舸轉花塘.水映風搖路漸香.
任興不知行近遠.更憐微月照鳴榔.
簷前曉色驚雙燕.戶外春風舞百花.
粉署可憐閑對此.唯令碧玉泛流霞.
枕上覺.窗外曉.怯朝光.驚曙鳥.花墜露.滿芳沼.
柳如絲.風嫋嫋.佳期遠.相見少.試一望.魂杳渺.
閒庭無事.獨步春輝.韶光滿目.落蕊盈衣.芳樹交柯.
不揮者何.知音誠稀.
江春好遊衍.處處芳菲積.彩舫入花津.香車依柳陌.
綠楊煙嫋嫋.紅蕊鶯寂寂.如何愁思人.獨與風光隔.
曙月漸到窗前.移尊更就芳筵.輕吹乍搖蘭燭.
不遣通宵盡醉.定知辜負風煙.
露洗百花新.簾開月照人.綠窗銷暗燭.蘭徑掃清塵.
雙燕頻驚夢.三桃競報春.相思寂不語.珠淚灑紅巾.
雨歇風輕一院香.紅芳綠草接東牆.
春衣試出當軒立.定被鄰家暗斷腸.
春風半.春光遍.柳如絲.花似霰.歸心勞夢寐.
