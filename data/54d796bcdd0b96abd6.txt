萬木聲號呼.百川氣交會.孟郊
庭翻樹離合.牖變景明藹.韓愈
潈瀉殊未終.飛浮亦雲泰.孟郊
牽懷到空山.屬聽邇驚瀨.韓愈
簷垂白練直.渠漲清湘大.孟郊
甘津澤祥禾.伏潤肥荒艾.韓愈
主人吟有歡.客子歌無奈.孟郊
侵陽日沈玄.剝節風搜兌.韓愈
坱圠遊峽喧.颼飀臥江汰.孟郊
微飄來枕前.高灑自天外.韓愈
蛩穴何迫迮.蟬枝掃鳴噦.孟郊
楥菊茂新芳.徑蘭銷晚馤.韓愈
地鏡時昏曉.池星競漂沛.孟郊
歡呶尋一聲.灌注咽群籟.韓愈
儒宮煙火濕.市舍煎熬忲.孟郊
臥冷空避門.衣寒屢循帶.韓愈
水怒已倒流.陰繁恐凝害.孟郊
憂魚思舟楫.感禹勤畎澮.韓愈
懷襄信可畏.疏決須有賴.孟郊
筮命或馮蓍.蔔晴將問蔡.韓愈
庭商忽驚舞.墉禜亦親酹.孟郊
氛醨稍疏映.雺亂還擁薈.陰旌時摎流.帝鼓鎮訇磕.韓愈
棗圃落青璣.瓜畦爛文貝.貧薪不燭灶.富粟空填廥.韓愈
秦俗動言利.魯儒欲何匄.深路倒羸驂.弱途擁行軑.孟郊
毛羽皆遭凍.離褷不能翽.翻浪洗虛空.傾濤敗藏蓋.孟郊
吾人猶在陳.僮僕誠自鄶.因思征蜀士.未免濕戎旆.韓愈
安得發商飆.廓然吹宿靄.白日懸大野.幽泥化輕壒.韓愈
戰場暫一干.賊肉行可膾.韓愈
搜心思有效.抽策期稱最.豈惟慮收穫.亦以求顛沛.孟郊
禽情初嘯儔.礎色微收霈.庶幾諧我願.遂止無已太.韓愈
