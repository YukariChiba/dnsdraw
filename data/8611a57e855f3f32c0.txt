鄭子喜論兵.魁然萬人敵
嘗持一尺箠.跨馬河南北
方今邊利害.口手能講畫
疑師穀城翁.方略已自得
天兵卷甲老.壯士不肉食
低徊向詩書.文字銳鎸刻
科名又齟齬.棄置非人力
黄塵彫罽裘.逆旅同偪仄
秋風吹殘汴.霰雪已驚客
浩歌隨東舟.別我無慘惻
閩生今好遊.往往老妻息
南陔子所慕.天命豈終塞
