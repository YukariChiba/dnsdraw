鄴侯藏書手不觸.嗟我嗜書終日讀
短檠照字細如毛.怪底昏花懸兩目
扶衰頼有王母杖.名字於今掛仙錄
荒城古塹草露寒.碧葉叢低紅菽粟
春根夏苗秋著子.盡付天隨耻充腹
蘭傷桂折緣有用.爾獨何損丹其族
贈君慎勿比薏苡.采之終日不盈匊
外澤中乾非爾儔.斂藏更借秋陽曝
雞壅桔梗一稱帝.堇也雖尊等臣僕
時復論功不汝遺.異時謹事東籬菊
