西湖天下景.游者無愚賢
淺深隨所得.誰能識其全
嗟我本狂直.早爲世所捐
獨專山水樂.付與寧非天
三百六十寺.幽尋遂窮年
所至得其妙.心知口難傳
至今清夜夢.耳目餘芳鮮
君持使者節.風采爍雲煙
清流與碧巘.安肯爲君妍
胡不屏騎從.暫借僧榻眠
讀我壁間詩.清凉洗煩煎
策杖無道路.直造意所便
應逢古漁父.葦間自延緣
問道若有得.買魚勿論錢
