市槐夢忽醒.喬柯落風雨
何人斧爲薪.遺根尚依土
緬懷赤煒初.鬰若翠蛟舞
其下有橋門.雍雍冠带聚
萬物遞衰盛.千載一仰俯
射策君先登.氣勇不再鼓
邅迴三舍間.我亦躋寸武
雲雷膏尚屯.有志良獨苦
空山少芝薇.大澤多網罟
爾來涉長途.征衣拂天姥
遥汎松江舟.薰風采芳杜
故人隠雲間.九山青照戶
相逢各華顛.舊事不敢吐
悠哉抱玄同.高卧標枝古
