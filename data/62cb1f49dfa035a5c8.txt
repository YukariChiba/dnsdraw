昔我先君子.仁孝行於家
家有五畝園.幺鳳集桐花
是時烏與鵲.巢鷇可俯拏
憶我與諸兒.飼食觀羣呀
里人驚瑞異.野老笑而嗟
云此方乳哺.甚畏鳶與蛇
手足之所及.二物不敢加
主人若可信.衆鳥不我遐
故知中孚化.可及魚與豭
柯侯古循吏.悃愊真無華
臨漳所全活.數等江干沙
仁心格異族.兩鵲棲其衙
但恨不能言.相對空楂楂
善惡以類應.古語良非誇
君看彼酷吏.所至號鬼車
