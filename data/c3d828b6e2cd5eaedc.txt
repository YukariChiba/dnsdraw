霞島焰難泊.雲峰奇未收.蕭條千里灣.獨自清如秋.
古岸過新雨.高蘿蔭橫流.遙風吹蒹葭.折處鳴颼颼.
昔予守圭竇.過於回祿囚.日為籧筁徒.分作祗裯讎.
願狎寒水怪.不封朱轂侯.豈知煙浪涯.坐可思重裘.
健若數尺鯉.泛然雙白鷗.不識號火井.孰問名焦丘.
我真魚鳥家.盡室營扁舟.遺名複避世.消夏還消憂.
