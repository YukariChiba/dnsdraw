巖巖昭亭山.度歲一再行
吾親在其下.有路如砥平
風物歲時佳.豈問楚與荆
胡爲不得往.使我涕泗橫
出身備王官.敢自頹家聲
聖皇察庶獄.小大必以情
哀矜且勿喜.死當使之生
念昔棲閩陬.孤童共營營
菽水曾幾何.青紫望一經
弟兄亦云幸.假節仍專城
別離乃頻有.僕奴費邀迎
安仁賦閒居.要自賢西征
板輿日歡侍.兒女森在庭
豈比隔山岳.空書問安寧
薄田可負郭.不歸定誰令
壯士志中原.邊塵暗幽并
擬躡冒頓居.端謀渭南耕
書生復何事.三入老承明
應知當饋歎.廊廟資扶傾
忍作寒蟬喑.願爲威鳳鳴
