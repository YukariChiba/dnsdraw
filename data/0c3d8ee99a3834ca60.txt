是身虛空中.如雲本無有
遊行又其寄.縱樂安得久
嵌巖大磈質.鑱削奇鬼手
棟宇起何年.名稱出誰口
憶昔扳藤蔓.淩空訝雞狗
疏疏石生窾.剡剡室懸斗
乘峻開棧梯.緣明掛窗牖
豈無題壁堂.多逢斫畬叟
賢侯韋平家.雅韻王謝友
驪珠百四十.模寫已八九
坐我南樓牀.澆我北海酒
人生主客意.如此豈云偶
風花命浮沉.木雁天可否
悠然付一噓.山靈倘回首
