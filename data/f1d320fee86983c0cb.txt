三月柳花飛.東風繡香國
桂影弄春光.飛瓊悵分缺
雲輿返積霄.翠浪翻天末
閬苑桃李花.莫使芳香歇
緬懷霞中人.芙蕖艷秋色
煙鸞吟碧空.行雲不停刻
何事寄紅埃.悲聲調綠髮
神觀洞太虛.紫清注金格
玉宸丹鳳檢.詞章煥瓊笈
孰執招真旗.笙簫下空闕
靈光湛法身.生死本無別
妙合造化機.陰陽時出沒
欲識天中真.寒江浸明月
