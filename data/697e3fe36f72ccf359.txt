天道何冥冥.委形闢空杳
曠劫土坦平.沖氣藹雲杪
不入禹封疆.拓地八荒表
空洞無邊涯.一切境界小
骨柔春香濃.目紺夜光瞭
洪荒上古前.命不爲愁剿
卑哉蒼生愚.役心顔貌愀
窗猴狂摇摇.野馬走擾擾
髓竭沖融膏.渴命竟枯夭
奚不來此邦.軟坐廓幽眇
刳刷膏肓俗.滌濯肺腑皎
騁駕無可遊.一生事足了
