鳳臺何亭亭.迥與雨華對
憑高一登眺.秋事渺無際
鷺洲賞心前.牛首秦淮外
萬疊雲稼橫.百纜風檣會
睠言簿書隙.載酒邀華旆
翰林詩百篇.生公法三昧
皮膚雖不似.妙趣總相類
懷古睇平蕪.可但高李輩
憶昔耿與韓.造膝陳大計
高光課厥成.一語不相戾
江淮今清晏.河路尚腥穢
蛇豕相噬吞.天已厭戎裔
箕歛民弗堪.惡稔將自斃
憤激聞雞舞.慷慨中流誓
尺棰仗皇靈.喋血笞其背
燕然彼有石.深刻詔來世
兵强在食足.萬竈餘廩廥
叶奏酇侯功.接武文石陛
