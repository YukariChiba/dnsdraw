曉鐘傳箭金門開.翠裘玉几高崔嵬
蕃官膜拜領天語.玉顔忍涙青娥摧
塵昏金翠風鬟亂.琵琶難寫重重怨
回望秦關煙霧深.心魂暗逐么絃斷
大閹當國國勢卑.坐致匈奴輒輕漢
請婚薦女不自慚.畫師微罪翻深按
雖然責賂變真質.卻爲宫中去尤物
正似渠成秦利厚.反間之辜宜特宥
漢皇儻有帝王資.盡戮姦諛賞延壽
