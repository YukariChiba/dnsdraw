一生為墨客.幾世作茶仙.耿湋
喜是攀闌者.慚非負鼎賢.陸羽
禁門聞曙漏.顧渚入晨煙.耿湋
拜井孤城裏.攜籠萬壑前.陸羽
閑喧悲異趣.語默取同年.耿湋
曆落驚相偶.衰羸猥見憐.陸羽
詩書聞講誦.文雅接蘭荃.耿湋
未敢重芳席.焉能弄彩箋.陸羽
黑池流研水.徑石澀苔錢.耿湋
何事親香案.無端狎釣船.陸羽
野中求逸禮.江上訪遺編.耿湋
莫發搜歌意.予心或不然.陸羽
