孟子自誇心不動.未試永嘉鐵輪重
弟兄六十老病餘.萬里同遭海隅送
長披羊裘類嚴子.罷食豬肝同閔仲
大男留處事田畝.幼子隨行躬釜甕
低眉語笑接鄰父.彈指吁嗟到蠻洞
茅茨一日敢忘葺.桑柘十年須勉種
來時邂逅得相携.歸去逡巡應復從
莫驚憂患爾來同.久知出處平生共
雖令子孫治家學.休炫文章供世用
潁川築室久未成.夜來忽作西湖夢
