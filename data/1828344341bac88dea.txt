書生燈窗困毛錐.說著刀劍何時持
忽聞殷殷金鼓震.驚起塊坐筋骸衰
國朝右武重秋獮.列郡敢不張其威
萬家駢首遮道看.我亦役逐人後隨
武夫櫜鞬陳整整.虎豹拏攫旌旗麾
人言吳兒盡脆弱.身髮文斷勇未知
不見拔山昔項羽.何必燕趙士始奇
軍容燦燦生光輝.悲風慘淡殺氣怒.對此忽作邊頭思
熊羆不譁曉爭出.萬騎馳突寒打圍
紛紛血毛腥原野.箭竹正墮驚鴻飛
將軍仰笑兵軍賀.金帛填委深溝池
十年文窮坐百拙.感慨一賦從軍詩
