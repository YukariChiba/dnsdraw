相逢一解頤.款曲吐肺腑
主人愛敬客.童孺亦呼舞
擊鮮倒家釀.花枝照樽俎
善謔時絕倒.惜飲亦徑醉
十年一會面.此身幾寒暑
不見即相念.臨分無可語
翰墨要陶練.飲食謹調護
行役今何時.天寒歲將莫
故鄉松梓荒.他鄉寓兒女
豈不念之深.祇覺丹心苦
天機馬出塞.人事狙賦芧
都門桂玉地.久客憚羈旅
東風染春紅.歸程涉溪滸
經過不厭數.弛擔更少住
禮簡情乃真.惟宜具雞黍
