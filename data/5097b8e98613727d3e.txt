每嗟相逢少.常苦離別多
行行復壯壯.往往起悲歌
古來易水上.義士有荆軻
捐軀思報恩.飲恨歌奈何
况彼兒女懷.牽纏如蔓蘿
是以世間人.鬢髮易番番
喜君得郡章.東歸隨春波
灘上嚴子祠.繫船聊經過
其人當漢興.富貴不可羅
足加天子腹.傲去釣於河
冬披破羊裘.夏披破草蓑
心中小宇宙.尤哂獻玉和
我慙賤丈夫.豈異戴面儺
未免爲鬼笑.誰知懼揮訶
安得如君行.收跡已蹉跎
空將閒歲月.塵埃浪銷磨
正同三峽賈.盡力向盤渦
