遠公不出山.坐受天龍供
地祇敢愛寶.木石親輸送
巖巖千年屋.山立屹不動
風雲宿修梁.星斗近華棟
亭亭碧香爐.薝蔔時自涌
五雲嚴擁衛.天樂下鸞鳳
神池閟寶象.光怪發巖洞
誰能陟其巔.手攬湖龍鞚
東堂黄金藏.龍像儼環拱
蕭條亡國輦.拙樸昔誰用
掃堂爲一睡.清極乃無夢
思歸戒晨發.結束勤僕從
鴻鐘振林莽.月落朝嵐重
再往墮渺茫.猿鶴應嘲諷
