蒼崖如壁立.神仙好巖居
杖藜往佳招.還與勝境俱
尋幽憩真館.訪古得遺書
傍有千尋木.中藏蟬蛻軀
終然躋絕頂.眼界聊一舒
軍峯散雲雨.盱水带城隅
始知衆山小.端欲隘寰區
達人等大觀.笑彼形器拘
天寒風景暮.歸興促籃輿
幸茲及官閑.行色可徐徐
前修儻可作.微祿亦何須
眷言還故山.著論擬潛夫
