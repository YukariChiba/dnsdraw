平生惡晻昧.虛空光陸離
心與此月同.不容一毫疵
恨月有圓缺.不得常清奇
每欲語天公.仍斫此桂枝
青冥去無路.思慮空勞疲
明知此意苦.殷勤長我隨
去年西湖上.爛醉吟悲辭
今年巧相覓.似欲敘離思
西風爲披拂.浮雲無蔽虧
坐開百壺酒.與月論襟期
永結無情歡.謝此世上兒
吾友胡夫子.豪蕩笑墨釐
擬借月顔色.爲君鑒薄帷
告之且痛飲.行樂當及時
