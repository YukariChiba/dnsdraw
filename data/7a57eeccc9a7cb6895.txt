尋真曾到寥陽殿.小立廊腰花影轉
飛瓊仙子下瑶臺.綽約雲鬟眼波剪
水沈烟斷一簾秋.醉睡海棠紅玉軟
武陵歸去探年華.揚州一夢烟波遠
重來風物恰依然.愛日融融烟素卷
洞門寂歷鎖長春.異木槎枒插天半
霞衣冉冉媚東風.綠鎖窗前重識面
酒酣春笋理琵琶.曲終依約含幽怨
人間名利幾時休.馬行不駐空留戀
桃花流水古猶今.囘首碧雲人不見
