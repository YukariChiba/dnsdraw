水寬山遠煙嵐迥.柳岸縈回在碧流.
清晝不風鳧雁少.卻疑初夢鏡湖秋.
丹橘村邊獨火微.碧流明處雁初飛.
蕭條落葉垂楊岸.隔水寥寥聞擣衣.
逐波雲影參差遠.背日嵐光隱見深.
猶似望中連海樹.月生湖上是山陰.
舊山認得煙嵐近.湖水平鋪碧岫間.
喜見雲泉還悵望.自慚山叟不歸山.
翠崖幽谷分明處.倦鳥歸雲在眼前.
惆悵白頭為四老.遠隨塵土去伊川.
