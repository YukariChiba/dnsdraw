古人雖棄婦.棄婦有歸處
今日妾辭君.辭君欲何去
本家零落盡.慟哭來時路
憶昔未嫁君.聞君甚周旋
及與同結髮.值君適幽燕
孤魂託飛鳥.兩眼如流泉
流泉咽不燥.萬里關山道
及至見君歸.君歸妾已老
物情棄衰歇.新寵方妍好
拭淚出故房.傷心劇秋草
妾以憔悴捐.羞將舊物遠
餘生欲有寄.誰肯相留連
空牀對虛牖.不覺塵埃厚
寒水芙蓉花.秋風墮楊柳
記得初嫁君.小姑始扶牀
今日君棄妾.小姑如妾長
回頭語小姑.莫嫁如兄夫
