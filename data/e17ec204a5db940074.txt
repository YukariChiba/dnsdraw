仿佛三株植世間.風光滿地赤城閑.
無因秉燭看奇樹.長伴劉公醉玉山.
海曲春深滿郡霞.越人多種刺桐花.
可憐虎竹西樓色.錦帳三千阿母家.
石氏金園無此豔.南都舊賦乏靈材.
只因赤帝宮中樹.丹鳳新銜出世來.
猗猗小豔夾通衢.晴日熏風笑越姝.
只是紅芳移不得.刺桐屏障滿中都.
不勝攀折悵年華.紅樹南看見海涯.
故國春風歸去盡.何人堪寄一枝花.
赤帝常聞海上游.三千幢蓋擁炎州.
今來樹似離宮色.紅翠斜欹十二樓.
