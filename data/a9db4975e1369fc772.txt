摩雲標格儒林秀.濯濯美如春月柳
毫顛文陣轟雷槌.字勢龍蛇翻夭矯
才名藉甚燭景星.卓然可獨尊南斗
締交雲路許攀鱗.談我諄諄不離口
層樓長記聳詩肩.吟苦任渠嘲太瘦
驚人險語骨毛寒.元白危壇俱壓倒
讀之真恐化雄虹.按劍徘徊方敢造
六丁收拾富巾箱.貪夫探得人間寶
暗中輕擲道塗人.相視誰論瓊玖報
强搜斐句答慇懃.當恕人才有能否
