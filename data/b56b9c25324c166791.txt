曉景澹無際.孤舟恣迴環
試問最幽處.號爲明月灣
半巖翡翠巢.望見不可攀
柳弱下絲網.藤深垂花鬘
松癭忽似狖.石文或如虥
釣壇兩三處.苔老腥斒斑
沙雨幾處霽.水禽相向閑
野人波濤上.白屋幽深間
曉培橘栽去.暮作魚梁還
清泉出石砌.好樹臨柴關
對此老且死.不知憂與患
好境無處住.好處無境刪
赧然不自適.脈脈當湖山
