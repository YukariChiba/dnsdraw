兀兀掩關坐.后土冒泥塗
繁陰忽披猖.懷哉歎離居
眷我二三子.共此一日娛
欣然忘華陋.意行非始圖
圍竹粉黏带.弄泉雲遶裾
共賭羊山棋.不釣溫水魚
野色一以暝.歸舟相與拏
豈無軟脚酒.新熟不用沽
急景棄尺璧.中原睠丘墟
丈夫患不免.低回竟何如
安能逐兒輩.飛翔爭腐餘
但憂著鞭子.滯留嘲賈胡
