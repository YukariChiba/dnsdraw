昔在元祐初.朝廷用老成
元惡首竄殛.賢雋皆彙征
簾幃八年政.內外咸清明
四夷各自守.天下幾太平
紹聖黨論起.宵人壞典刑
二蔡唱繼述.曲學尊金陵
忠良投海島.黨籍編姓名
春秋亦獲罪.學者專三經
心術遂大壞.風俗從此傾
養成前日禍.中原厭羶腥
我欲著一書.善惡深勸懲
姦諛誅朽骨.潛德發幽馨
六賊未足罪.禍端首熙寧
