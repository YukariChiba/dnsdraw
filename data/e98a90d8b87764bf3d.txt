獨坐見多雨.況茲兼索居.茫茫十月交.窮陰千里餘.
彌望無端倪.北風擊林箊.白日渺難睹.黃雲爭卷舒.
安得造化功.曠然一掃除.滴瀝簷宇愁.寥寥談笑疏.
泥塗擁城郭.水潦盤丘墟.惆悵憫田農.裴回傷裏閭.
曾是力井稅.曷為無鬥儲.萬事切中懷.十年思上書.
君門嗟緬邈.身計念居諸.沉吟顧草茅.郁怏任盈虛.
黃鵠不可羨.雞鳴時起予.故人平臺側.高館臨通衢.
兄弟方荀陳.才華冠應徐.彈棋自多暇.飲酒更何如.
知人想林宗.直道慚史魚.攜手風流在.開襟鄙吝祛.
寧能訪窮巷.相與對園蔬.
