香山老益窶.欲賣宅與田
荆南贈春服.侍中送酒錢
何如韋蘇州.一日兼兩賢
酒錢隨春服.併至南溪邊
寄物已不輕.意更在物先
僕也拙生理.巧亦營不前
病廢非爲高.拋官餘十年
紙田蝸牛廬.縱賣誰作緣
故人豈云少.衮衮青雲端
王弘不可作.范叔空自寒
忽攬蘇州書.冷窗回春暄
急褫九月絺.徑追八酒仙
竹煙爲我喜.波月爲我妍
籬菊凍不花.一笑亦粲然
醉中化爲蝶.飛墮虎丘山
齊雲已在眼.忽然遠於天
