昔游房相湖.乃適與子逢
迨其景將入.不盡湖所窮
今子聯翩來.二難復相從
散策破莓苔.循池詠芙蓉
子勿謂池小.託之儋耳翁
名重覺景勝.人賢增地雄
老夫實自慶.得爲使君公
飲食玻璃江.日汲水一鍾
洗我崑崙心.充我雲夢胸
巾車且少留.樂當與子同
徑幽木陰茂.土腴蓮實豐
凌波挽碧莖.剪房剝青蓬
吾兄猶在遠.按節臨瀘戎
吾亦思飄然.攝身乘清風
