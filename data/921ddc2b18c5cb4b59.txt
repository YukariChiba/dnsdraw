勝地開傑觀.大川壯重關
使者領我來.共此須臾閒
玉節照綠野.銀瓶落青綸
酒酣望八極.氣豪吞百蠻
俯窺二江水.遠指三峩山
遂令蒼茫外.盡在顧盻間
崔嵬凌雲寺.繚繞含風灣
洲渚遞隠見.煙霞渺斕斑
靜看浮鷗沒.坐數昏鴉還
作者必磊落.後來莫能攀
不減鸛鵲樓.可想熊豹顔
下有安樂園.惜哉半荆菅
誰其爲起廢.歎息歲方艱
