暑風焮面黄塵底.曹侯據鞍輕萬里
曉趁官程夜未休.不爲功名爲知己
男兒生有四方志.誰能俛眉婦車裏
周原咨度使塵飛.漢官威儀渠顙泚
異時橫草恐不免.此去灌瓜聊復爾
赤縣神州吾舊物.文謨武略君奇士
列聖恩波迄未涯.百年胡運今如此
山川險隘須默究.他日上前煩聚米
殺胡之林定何許.持酒遐望一啟齒
歸來有句敵車攻.老子滯懣資一洗
