磨斲女媧補天不盡石.磅礴輪囷凝紺碧臼刳
扶桑掛日最上枝.媻跚勃窣生紋漪
吳罡小君贈我杵.阿香藁砧授我斧
斧開蒼璧粲磊磊.杵碎玄璣紛楚楚
出臼入磨光吐吞.危坐隻手旋乾坤
碧瑶宮殿几塵墮.蕊珠樓閣粧鉛翻
慢流乳泉活火鼎.淅瑟微波開溟涬
花風迸入毛骨香.雪月浸澈須眉影
太一真人走上蓮花航.維摩居士驚起獅子床
不交半談共細啜.山河日月俱清凉
桑苧翁.玉川子.款門未暇相倒屣
予方抱易坐虛明.參到洗心玄妙旨
