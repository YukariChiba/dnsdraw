易居求賦武林山.日困塵勞無暫閒
我求掛冠欲歸去.念此詩債須當還
武林山出武林水.靈隠後山無乃是
此山亦復用此名.細考其來真有以
天目兩乳到錢塘.一山環湖萬龍翔
扶輿磅礴擁王氣.皇居壯麗環宮牆
湖陰一峰如怒猊.勢臨城北尤瑰奇
吳越大作緇黄廬.爲穿百井以厭之
從來有龍必有珠.此雖培塿千山餘
中興南渡爲行都.崇列原廟太乙廬
曾因祀事來登眺.闤闠塵中有圜嶠
薰風時來洗袢暑.綠樹陰陰隠殘照
我得暫來猶醒心.羨君清福住年深
長安信美非吾土.倦翼惟思歸故林
