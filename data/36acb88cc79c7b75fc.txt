噫吁嚱.九疑山色何雄奇
坡陁詰曲不足狀.九峰萬丈排天扉
嶄嶄儼若九老坐.乾顛坤弱能扶持
崖回時復見華塵.原本旋有山經題
白雲綿聯芳草歇.拱木夭矯狂風吹
上有源源不絕之寒泉.下有沄沄不斷之深溪
初疑青銅照碧落.忽見雲漢飛虹霓
丹青畫出尚如此.而况高步窮嶇崎
或云重瞳一來不復返.二妃血淚斑竹枝
惜哉不經孔子辨.後世誰能公是非
堯非幽囚.舜不野死
堯崩民如喪考妣.舜非游仙而幸此
羣猪聳耳聽童子.游人擊之變風雨
見豕負塗聖所惡.仙人護之亦何補
我知神仙術已卑.但愛此山雄而奇
背圖南望未能到.高吟盡日長吁嚱
