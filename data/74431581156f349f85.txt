藩籬小鳥何甚微.翩翩日夕空此飛
只緣六翮不自致.長似孤雲無所依
西城黯黯斜暉落.衆鳥紛紛皆有託
獨立雖輕燕雀羣.孤飛遠懼鷹鸇搏
自憐天上青雲路.弔影徘徊獨愁暮
銜花縱有報恩時.擇木誰容托身處
歲月蹉跎飛不進.羽毛鷦顇何人問
遶樹空隨烏鵲驚.巢林只有鷦鷯分
主人庭中蔭喬木.愛此清陰欲棲宿
少年挾彈遙相猜.遂使驚飛往復迴
不辭奮翼向君去.唯怕金丸隨後來
