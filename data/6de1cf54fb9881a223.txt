分茶何似煎茶好.煎茶不似分茶巧
蒸水老禪弄泉手.隆興元春新玉爪
二者相遭兔甌面.怪怪奇奇真善幻
紛如擘絮行太空.影落寒江能萬變
銀瓶首下仍尻高.注湯作字勢嫖姚
不須更師屋漏法.只問此瓶當響答
紫微仙人烏角巾.喚我起看清風生
京塵滿袖思一洗.病眼生花得再明
漢鼎難調要公理.策勳茗椀非公事
不如回施與寒儒.歸續茶經傳衲子
