世役不我牽.身心常自若
晚出看田畝.閑行旁村落
纍纍繞場稼.嘖嘖羣飛雀
年豐豈獨人.禽鳥聲亦樂
田翁逢我喜.默起具尊杓
斂手笑相延.社酒有殘酌
媿茲勤且敬.藜杖爲淹泊
言動任天真.未覺農人惡
停杯問生事.夫種妻兒穫
筋力苦疲勞.衣食常單薄
自慙祿仕者.曾不營農作
飽食無所勞.何殊衛人鶴
