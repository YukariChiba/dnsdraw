小雨濕殘花.迴風振芳草
勝遊宜及時.嘉此春物好
蕭然二三子.散策窮杳眇
招提枕郊頭.殿閣出林表
中有王屋泉.一酌百慮澡
踟蹰古城隅.幽徑通翠篠
嗟予阻追陪.正坐塵事繞
衣冠方北渡.親故幸非少
客情終念歸.回首雲縹緲
遥憐松菊荒.仰羡鸛鶴矯
園田誠可樂.鼙鼓尚驚擾
何當終素心.永歎憂用老
