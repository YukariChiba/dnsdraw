溪带三弓地.山開一蓋天
茅簷低沒霧.藤路細迷懸
惡草翻新耨.獰彪突舊穿
爭雞喧腷膊.靜鷺立攣拳
翠著衣襟濕.嵐薰草樹鮮
老夫甘廢棄.末路寄沈綿
水出桃源俗.人來谷口賢
心期如水冷.世事絕風傳
瘠瘵高眠穩.疏慵入靜便
酒缸開半熟.茶餠索新煎
溫飽無餘事.安閒得剩年
勝遊欣此始.妄想置從前
出處非吾浪.乘除計亦全
况因心地靜.粗了佛家緣
零落餘生在.寧無火裏蓮
