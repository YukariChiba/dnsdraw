一徑入蒙密.已聞流水聲
行穿翠篠盡.忽見青山橫
山勢抱幽谷.谷泉含石泓
旁生嘉樹林.上有好鳥鳴
鳥語谷中靜.樹凉泉影清
露蟬已嘒嘒.風溜時泠泠
渴心不待飲.醉耳傾還醒
嘉我二三友.偶同丘壑情
環流席高蔭.置酒當崢嶸
是時新雨餘.日落山更明
山色已可愛.泉聲難久聽
安得白玉琴.寫以朱絲繩
