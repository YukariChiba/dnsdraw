宜陽刺史才.祖擇之維傑
大旱雨一方.盡使焦枯活
公退趣尚深.水石探其絕
長江北岸林.唐有盧子發
曾居此林下.高把簪組脫
歲遠成荒墟.佳名詎泯沒
有石數尺長.猶是舊時物
況辱泥塗久.實有堅重節
擇之渡水見.力爲心慘切
萬夫一呼聚.撓動雷聲揭
地險若驅來.巖谷俱震裂
幽輔郡東河.脫得太華骨
白玉漏纖紋.雨頻爲澡刷
草蔓漸盤遶.柳綠密揮拂
潤恐欲迸泉.怪亦有奧穴
安知無蟄龍.時見微雲出
幾因牽夜吟.簾曉捲殘月
氣暗逼人寒.蒙籠未若別
烟重風掃開.獨立勢突兀
蘇武見單于.傲睨腰不折
人皆畫將歸.予筆恨麤拙
擇之豈不賢.天涯避讒舌
對此憂足忘.我觀未甚悅
不得見媧皇.願天無破缺
