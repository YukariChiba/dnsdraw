星鳥正中春事濃.農夫入田布嘉種
田中白水極瀰漫.鷺翅羣騫魚鬣聳
扶持水車倚塍畔.翻翻龍脊超雙踵
日在天中人在野.脫粟未逢心益恐
婦姑晚餉猶德色.童稚伺餘窺饁籠
夏苗欲長苦焦枯.又送微波上層隴
傷哉作勞無早夜.歲終贏饒凡幾桶
豐年遺秉尚或歉.一有不登皆散冗
賦田無利從來遠.索息嚴於公上奉
富者不耕耕者饑.役民權枋雄豪總
錢塘風俗本夸奢.上商射利尤加勇
丁男特壯走長街.僕奴意氣金銜駷
方春遊女湖上行.舉首惟愁釵插重
笑汝田家弄水車.何不乘時作光寵
