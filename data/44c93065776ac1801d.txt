閒燕言仁義.是非安可無
非非義之屬.是是仁之徒
非非近乎訕.是是近乎諛
當爲感麟翁.善惡分錙銖
抑爲阮嗣宗.臧否兩含糊
劉君有家學.三世道益孤
陳古以刺今.紬史行天誅
皎皎大明鏡.百陋逢一姝
鶚立時四顧.何由擾羣狐
作堂名是是.自說行坦途
孜孜稱善人.不善自遠徂
願君置座右.此語禹所謨
