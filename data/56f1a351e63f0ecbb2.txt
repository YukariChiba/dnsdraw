西湖八九月.秋葉日夜凋
兩山各崢嶸.氣與秋爭高
天亦念幽絕.芬芳托孤標
要令列仙臞.一洗桃李驕
往往遣暗香.時時入高飇
綠葉未改色.微黄澹烟梢
可愛不可名.模寫徒自勞
向來蠟梅花.相去無絲毫
但恨此花遲.不借春雨膏
尚可配精蘂.傲霜分兩豪
金錢不知數.狼藉蒙譏嘲
可憐貴人家.漬蜜紛煎熬
坐令林下姿.半入金猊焦
閨房漫脂澤.此恨何由消
