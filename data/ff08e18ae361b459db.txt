江之廣矣.一葉航斯
東坡遠矣.企而望斯
彼草蒙茸.翳于雪堂
决决濫泉.橋亦云亡
人知其名.我懷允實
崔嵬者山.有環彼室
江之廣矣.跋而髣髴
悠哉悠哉.如泉流以出
我思古人.寥其久矣
文如爾矣.我心起矣
雪堂之圮矣.曷爲其止矣
人之匪矣.若其已矣
我之鄰斯.一江之巨
我之來斯.忽其如寓
有懷北堂.頹如以仆
相彼道人.隻眼之云具
