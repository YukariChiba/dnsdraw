高懷志丘壑.既足不願餘
惜哉三逕荒.滯彼天一隅
小築聊自適.空園闢榛蕪
清影吊高槐.氣與西山俱
何以開子顔.庭柯作森疏
月露洗塵翳.天風吹笙竽
方其寓目時.萬象供嘯呼
終然成坐忘.天地猶空虛
券外果何有.浮雲只須臾
乃知鍾鼎豐.未勝山林癯
淵明死千年.日月走名譽
不肯見督郵.歸來守舊廬
可憐骨已朽.後有誰繼渠
願子副名實.此事吾欲書
