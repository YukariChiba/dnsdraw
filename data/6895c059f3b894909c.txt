烏鵲棲我庭.將旦輒散去
此豈厭所棲.亦以飲啄故
一饑能驅人.擾擾無晨暮
不然亦已矣.豈樂塵土污
我有茆三間.自少鮮外慕
力耕自足食.鷄豚亦可具
晚雖誤收召.疾走如脫兔
六年楓林下.不知歲月度
殘骸幸强健.沽酒遍山步
醉歸每自笑.不負此芒屨
平生愛方外.雖老冀有遇
秋風送片帆.更上剡溪路
