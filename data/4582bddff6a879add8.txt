建鄴重東南.爰從吳晉後
鎮戍分淮江.心腹運臂肘
我舟歷陽岸.煙外見鍾阜
問名良賓實.南渡此其口
龍蟠虎踞地.永藉藩籬守
六朝或易之.戎馬輒騰蹂
鐵山此濟師.竟致凶渠走
扼吭儻得要.制敵果何有
設險務究本.不獨計山藪
任吏所宜擇.撫民所宜厚
孤生恤緯意.南望凝竚久
深愧行歌人.招邀話佳酒
