人生如浮雲.片片隨所起
值遇初偶然.解散亦俄爾
識君湘水頭.凝袂衡嶽裏
十年去何住.新化五百里
乘興出山來.相對淡無滓
因思相見初.賊幟森未弭
世事幾秋葉.壯懷今止水
堂堂普融老.鶴瘦松孤峙
廣舌浩江輸.迅機無箭擬
八請六道場.到處萬人喜
一燈千百焰.高第君得髓
法席既紹隆.詩鳴亦能似
衡門鮮晤語.杖錫盍留止
翩然復告辭.母病急甘旨
故知秉彝性.誰或外此理
爲話本來心.聞聞即彈指
