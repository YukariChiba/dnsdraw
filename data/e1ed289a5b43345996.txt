不歸丹掖去.銅竹漫云云
唯喜因過我.須知未賀君
詩聞安石詠.香見令公熏
欲首函關路.來披緱嶺雲
貂蟬公獨步.鴛鷺我同羣
插羽先飛酒.交鋒便戰文
鎮嵩知表德.定鼎爲銘勳
顧鄙容商洛.徵歡候汝墳
頻年多謔浪.此夕任喧紛
故態猶應在.行期未要聞
遊藩榮已久.捧袂惜將分
詎厭杯行疾.唯愁日向曛
窮陰初莽蒼.離思漸氤氳
殘雪午橋岸.斜陽伊水濆
上謨尊右掖.全略靜東軍
萬頃徒稱量.滄溟詎有垠
