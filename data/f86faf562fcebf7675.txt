壽陽樓前淮水碧.壽陽美女如脂白
李郎青鬢照青衫.曾在花前作狂客
伯勞睡重花枝晚.時許蜻蜓一偷眼
歡娛雖少恨已多.纖手紅箋揮翠管
淮陽歸來春已暮.夜夜夢魂淮上去
欲歌舊曲只添愁.畫得雙蛾不能語
有客南來從壽春.衆人笑問動精神
自從柳別章臺後.攀折風光知幾人
已伴春衫辭側帽.不怕嬌啼隨意笑
嗟君耿耿獨相思.須信多情是年少
