宋國旌孝子.東門毀以斃
楚王好細腰.後宮餒而殪
物情信可憐.徇外易生死
身存寵可誇.亡矣安所恃
吾今思彼哉.未足語釋利
擾擾智驚愚.卑卑學阿世
吹噓出虹蜺.頓挫入塵滓
愛憎雖人爲.榮辱乃天使
恩無斯須懷.怨已塞天地
百年呼吸中.毫髪誰豫己
適者默然窺.陰陽驅意氣
始終本何有.一息累萬世
由來適人適.宿昔多如此
喟余聊自欲.安得忘言士
