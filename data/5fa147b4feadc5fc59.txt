大醫巖巖石所護.大醫無恙石無故
此時醫去石亦隳.我知造物本無迕
一生老脇不即床.更欲得飽知無方
禹三過門不及室.僅有一髮傳之湯
丈夫事難有如此.子嘗折肱父墮齒
我寧忍死不忍欺.坐聽寒巖落松子
東山舊食西山薇.許身長作山中歸
白頭司馬有家法.童子雖弱勝吾衣
我來拊石三慟哭.莓苔不驚雨新沐
山空寂寥醫不來.蚍蜉大樹空崔嵬
