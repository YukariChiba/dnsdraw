前君廣文直.共宿官舍冷
携觴慰羈旅.鳴弦破愁靜
竹陰月娟娟.樓角星炳炳
是時冬夕長.諧笑得馳騁
爾來還故棲.樂事成引領
君方志遠擊.我固分幽屏
趨舍既云異.會合安可幸
不謂旬浹間.所得亦以併
清笑煩滯闋.高談謬疑正
琅琅別後篇.鏗若御笙磬
索居久其職.此適固爲橫
一感朋盍難.舉酒良自慶
