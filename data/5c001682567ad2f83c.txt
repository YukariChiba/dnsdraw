秦皇焚舊典.漢祖溺儒冠
萬民在塗炭.四老方宴安
白雲且高卧.紫芝非素餐
南山正優游.東朝忽艱難
高步揖萬乘.拂衣歸重巒
飛鴻自冥冥.束帛徒戔戔
古廟對山開.清風向人寒
更無隠遁士.空有賓客官
况我謫宦來.塵跡污祠壇
朝衣慚蕙带.佩玉愧紉蘭
或依階下樹.陶暑解馬鞍
或借廟前水.乘秋把魚竿
吾道多齟齬.吾生利盤桓
登山殊未倦.飲水聊盡驩
精靈莫相笑.此意樂且盤
