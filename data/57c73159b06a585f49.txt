君不見真照分明性無照.通鑒坦蕩復無平
安住無明知明照.了達明照之無明
一心永斷於諸行.始復勤行於不行
一心非心亦非一.無一無心行不生
識心即是無生法.非離生法有無生
若知諸緣性無起.隨心顛倒任縱橫
解了空心無隔礙.世間言論不庸爭
若復苦欲爭言論.方爲貪癡之所盲
是故經說樂知見.五陰塵勞隨復生
若能專心復本際.自得正道坦然平
性正心平無有正.假設平正引羣生
行路難.路難常居五陰山
湼槃虛玄不爲寂.雖有生死獨清閑
