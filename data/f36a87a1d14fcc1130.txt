玄鶴導飈駕.黑螭載雲旂
云是司命君.歲暮當賦歸
欲將人間事.媺慝奏玉扉
昊皇倘垂聽.瑣瑣安足譏
一冬天氣燠.占者疑匪機
野蔓既頑綠.山桃還僣緋
稍稍癡蚋集.紛紛凍蠅飛
願言剪銀河.雪花玉成圍
驅厲濯春瘴.竄蝗銷歲饑
青君且戒嚴.亹亹欲近畿
斯人有至望.此事宜速祈
君言或見用.帝力亦巍巍
一觴贈君行.願君聽勿違
