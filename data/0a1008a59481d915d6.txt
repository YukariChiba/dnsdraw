酸酒如虀湯.甜酒如蜜汁
三年黄州城.飲酒但飲濕
我如更揀擇.一醉豈易得
幾思壓茅柴.禁網日夜急
西鄰推甕盎.醉倒豬與鴨
君家大如掌.破屋無遮羃
何從得此酒.冷面妒君赤
定應好事人.千石供李白
爲君三日醉.蓬髮不暇幘
夜深欲踰垣.卧想春甕泣
君奴亦笑我.鬢齒行禿缺
三年已四至.歲歲遭惡客
人生幾兩屐.莫厭頻來集
