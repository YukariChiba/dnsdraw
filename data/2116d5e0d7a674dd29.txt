人生期百年.得老亦無幾
超然髙世士.急流貴勇止
掛冠神武門.不與王侯事
驅車返田廬.出關隨父子
寧知千載後.夫子亦云爾
虛堂號佚老.遊息長在此
心閒齊物我.漏盡謝生死
遺德藹清芬.承家有賢嗣
行年踰六十.遇物如止水
豈惟詩家流.端是林下士
閉關園日涉.不種紅與紫
滿庭松桂香.月露浩如洗
風篁自蕭蕭.池溜方泚泚
知我却叩門.鋤榛出芳卉
杞菊初長苗.棠梨半含蘂
清談款襟抱.忘此德與齒
境幽人復佳.發我斐然意
作詩掛楹間.拙惡何時弭
鄧侯亦可人.佳句實予起
抱膝更長吟.蕪音慚四始
