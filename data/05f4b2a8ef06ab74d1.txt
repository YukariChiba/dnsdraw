喜詩如喜酒.舉世流饞涎
問酒有何好.妙處竟不傳
古人日已遠.絕響三百篇
後來誰措手.諷詠皆陳編
自從騷選起.衆作同蟲蟬
憲章日淪喪.變滅成飛烟
翰林非世人.金晶應星躔
手弄玉帝旂.墮作詩酒仙
行跡老屐齒.俠氣餘龍泉
淋漓灑醉墨.妙語窮真筌
信手拈斧斤.一揮中方圓
彼哉夸奪子.駭汗莫敢肩
玉堂不能留.飄落南海邊
從此誇汗漫.一往五百年
生平尚邱壑.夢想岷峨巔
慙君贈醉侯.我飲不滴涓
我詩如我飲.撫頂期相憐
莫乞飛霞佩.學舉白玉盤
