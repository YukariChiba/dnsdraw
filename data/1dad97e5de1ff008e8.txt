簇簇複亭亭.三峰卓杳冥.每思窮本末.應合記圖經.
發地連宮觀.沖天接井星.河微臨巨勢.秦重載奇形.
太古朝群後.中央擘巨靈.鄰州猶映檻.幾縣恰當庭.
鶴毳壇風亂.龍漦洞水腥.望遙通北極.上徹見東溟.
客玩晴難偶.農祈雨必零.度關無暑氣.過路得愁醒.
羽客時應見.霜猿夜可聽.頂懸飛瀑峻.崦合白雲青.
混石猜良玉.尋苗得茯苓.從官知側近.悉俸致岩扃.
