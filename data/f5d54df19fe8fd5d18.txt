上黨爭爲天下脊.邯鄲四十萬秦坑
狂童何者欲專地.聖主無私豈翫兵
玄象森羅搖北落.詩人章句詠東征
雄如馬武皆彈劒.少似終軍亦請纓
屈指廟堂無失策.垂衣堯舜待昇平
羽林東下雷霆怒.楚甲南來組練明
即墨龍文光照曜.常山蛇陣勢縱橫
落鵰都尉萬人敵.黑矟將軍一鳥輕
漸見長圍雲欲合.可憐窮壘帶猶縈
凱歌應是新年唱.便逐春風浩浩聲
