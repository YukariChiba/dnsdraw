英英策府.十八學士
森如驥騄.才德兼備
太宗御之.六轡耳耳
嘶風籋雲.一日千里
丹青之妙.寫于縑素
千載風流.遇之旦暮
於穆淵聖.天縱多能
遊戲翰墨.識其姓名
人物圖繪.及兹宸藻
是爲三絕.萬世之寶
沙漠苦寒.翠華未還
傷心北顧.喟其涕澘
安得傑才.如彼諸子
扶翊中微.國勢振起
豈無趙卒.爲御以歸
老臣衰疾.跂而望之
