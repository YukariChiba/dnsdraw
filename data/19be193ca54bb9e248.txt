妾家秦關中.白玉爲重堂
堂前翠簾鈎.一一金鴛鴦
暖艷照綺席.新聲按笙簧
妾小不解事.戲劇珠樓旁
蜂蕊擷穠杏.鶑枝蔭垂楊
阿母喜秀慧.鞶絲教縫裳
年齒漸長成.自製紅襦長
弄杼織繁錦.錯綜飛鳳凰
體柔生玉膩.國色凝天香
不假粉黛妍.差作時世粧
悅己求得逢.晨夕勞衷腸
苟合必易散.良賈宜深藏
