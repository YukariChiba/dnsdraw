酒中真復有何好.孟生雖賢未聞道
醉時萬慮一埽空.醒後紛紛如宿草
十年揩洗見真妄.石女無兒焦穀槁
此身何異貯酒瓶.滿輒予人空自倒
武昌痛飲豈吾意.性不違人遭客惱
君家長松十畝陰.借我一庵聊洗心
我田方寸耕不盡.何用百頃糜千金
枕書睡熟呼不起.好學憐君工雜擬
且將墨竹換新詩.潤色何須待東里
