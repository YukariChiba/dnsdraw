箬水青似箬.玉山碧於玉.崔子向
逼霄遝萬狀.截地分千曲.皎然
萍解深可窺.林豁遙在矚.崔子向
已高物外賞.稍滌區中欲.皎然
野鶴翔又飛.世人羈且局.崔子向
沈吟跡所誤.放浪心自足.皎然
緬懷虛舟客.願寄生芻束.崔子向
說詩整頹波.立義激浮俗.皎然
荊吳備登曆.風土隨編錄.崔子向
恨與清景別.擬教長路促.皎然
溪鳥語鸝嘍.寺花翻躑躅.崔子向
印圍水壇淨.香護蓮衣觸.皎然
捧經啟紗燈.收衽禮金粟.崔子向
安得扣關子.玄言對吾屬.皎然
