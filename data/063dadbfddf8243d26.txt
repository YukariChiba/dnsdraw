人生若大夢.積微以成著
少壯得老死.一念即非故
二子異金石.松蘿暫依附
胡爲羡久生.切切兒女語
有形會當滅.是影無實處
惟我謝客塵.妙湛乃常住
不入造化機.豈墮陰陽數
迴光試反照.凡聖悉皆具
不減亦不增.誰毁復誰譽
超然外死生.卓爾無來去
周行萬物表.獨立初不懼
二子非吾徒.安用多憂慮
