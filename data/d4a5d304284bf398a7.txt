漢庭卿士如雲屯.結綬彈冠朝至尊
登高履危足在外.神色不變惟伯昏
金華掉頭不肯住.乞身欲老江南村
天恩許兼兩學士.將兵百萬守北門
居士彊名曰天元.寤寐山水勞心魂
高齋引泉注奇石.迅若飛浪來雲根
朔南修好八十載.兵法雖妙何足論
夜闌番漢人馬靜.想見雉堞低金盆
報罷五更人吏散.坐調一氣白元存
