白髮知時節.闇與我有期
今朝日陽裹.梳落數莖絲
家人不慣見.憫默爲我悲
我云何足怪.此意爾不知
凡人年三十.外壯中已衰
但思寢食味.已減二十時
況我今四十.本來形貌羸
書魔昏兩眼.酒病沈四肢
親愛日零落.在者仍別離
身心久如此.白髮生已遲
由來生老死.三病長相隨
除却念無生.人間無藥治
