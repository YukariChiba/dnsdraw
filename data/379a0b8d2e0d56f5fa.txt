靈妃一女子.瓣香起湄洲
巨浸雖稽天.旗蓋儼中流
駕風檣浪舶.翻筋斗韆鞦
既而大神通.血食羊萬頭
封爵遂綦貴.青圭蔽珠旒
輪奐擬宮省.盥薦皆公侯
始盛自全閩.俄遍於齊州
靜如海不波.幽與神爲謀
營卒嘗密禱.山越立獻囚
豈必如麻姑.撒米人間游
亦竊笑阿環.種桃兒童偷
獨於民錫福.能使歲有秋
每至割穫時.稚耄爭勸酬
坎坎擊社鼓.嗚嗚纏蠻謳
常恨孔子沒.豳風不見收
君謨與漁仲.亦未嘗旁搜
束晳何人哉.愚欲補前脩
緬懷荔臺叟.紀述惜未周
他山豈無石.可以礱且鎪
吾老毛穎禿.安能斡萬年
