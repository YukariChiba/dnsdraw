南國雨初潤.西風水微波
持酒欲勸君.奈此道阻何
天地自久長.日月良蹉跎
志士惜少年.用意矢靡他
豈無文字功.百代名不磨
胡然朝攬鏡.夜起瞻星河
思婦視貞操.驕人視勞歌
曾微强飯書.覆出爲詆訶
永懷姑射神.尸居養天和
下視塵冥冥.鴻鵠謝網羅
身將世誰親.得孰與喪多
請君以尊生.我亦以養痾
