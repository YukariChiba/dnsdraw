我昔遊成均.年少心猶童
倒床即甘寢.寧問達與窮
精爽忽飛越.夢到廬山中
廬山最佳處.二林占西東
開先在其間.泉石清而雄
分明我所記.古刹磨碑豐
長銜似持節.覺來夢還空
俛仰殆三絕.蹭蹬老更癃
貴賤等夢爾.覺夢一理同
持節何足道.得時可三公
說夢乃夢語.笑殺懶散翁
翁今往開先.憑何警盲聾
將此一轉語.截斷雙石谼
源源自何來.其去何所終
