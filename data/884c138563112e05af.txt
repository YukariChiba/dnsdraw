趙得寶符盛.山河功業存.三千堂上客.出入擁平原.
六國揚清風.英聲何喧喧.大賢茂遠業.虎竹光南藩.
錯落千丈松.虯龍盤古根.枝下無俗草.所植唯蘭蓀.
憶在南陽時.始承國士恩.公為柱下史.脫繡歸田園.
伊昔簪白筆.幽都逐遊魂.持斧冠三軍.霜清天北門.
差池宰兩邑.鶚立重飛翻.焚香入蘭台.起草多芳言.
夔龍一顧重.矯翼淩翔鵷.赤縣揚雷聲.強項聞至尊.
驚飆頹秀木.跡屈道彌敦.出牧曆三郡.所居猛獸奔.
遷人同衛鶴.謬上懿公軒.自笑東郭履.側慚狐白溫.
閑吟步竹石.精義忘朝昏.憔悴成醜士.風雲何足論.
獼猴騎土牛.羸馬夾雙轅.願借羲皇景.為人照覆盆.
溟海不振盪.何由縱鵬鯤.所期玄津白.倜儻假騰鶱.
