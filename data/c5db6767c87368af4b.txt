煌煌庭中菊.秋後各已花
玄霜下蒼葉.憔悴同凡葩
采之或傷生.不采謂我遐
貴賤詎不然.無已安其家
蕭條陶彭澤.歸去隨風沙
自古有如此.我何良歎嗟
季倫昔富貴.舉國稱石家
千金買綠珠.歌舞笑春華
醉歸擊珊瑚.恨不窮驕奢
黄塵洛陽起.里第生桑麻
仲尼卒旅人.歷聘空摧車
古來竟何爲.不見東門瓜
