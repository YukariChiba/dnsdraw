啞軋暮江上.櫓聲搖落心
宛陵三千里.路指吳雲深
蓴菜動歸興.忽然聞會吟
南浮龍川月.東下敬亭岑
多君詠逍遙.結蘿碧溪陰
高籠華表鶴.靜對幽蘭琴
汗漫江海思.傲然抽冠簪
歸嶼未云寂.還家應追尋
二陸文苑秀.岧嶤懷所欽
惜我入洛晚.不睹雙南金
江左風流盡.名賢成古今
送君無限意.別酒但加斟
