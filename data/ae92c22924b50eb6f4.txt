一峯疊三洞.迺似弘景樓
下洞初俯入.蘚室寒颼颼
中洞忽躍出.有逕通玄幽
豁然崖谷判.萬態誰鑴鎪
或如植寶幢.或如綴珠旒
或如鯤鯨飛.或如龍麟游
石橋狀天台.木棧疑蜀州
稍憇大士巖.遂經羽人丘
力窮至上洞.身載雲氣浮
未畢山水緣.勉爲塵世留
平生避地心.茲焉宜菟裘
長斧樵青壁.短簑耘綠疇
獨恨汲路遠.溪澗皆背流
會當逢異人.卓錫成靈湫
