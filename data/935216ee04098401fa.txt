六月溧陽三日雨.山田喜足低田苦
學中亦有北鈴圩.低處水深三尺許
秧苗浸倒根已浮.再種何由能入土
老夫寓居西郭外.厭聽村村蹋車鼓
唇焦面黑嗟農夫.此生悔不業樵漁
有山可采水可釣.免得曉夜憂耕鋤
去年一熟才了逋.今年再熟力始舒
豈期不待稻花白.併隨荇藻歸江湖
溧陽近與丹陽接.不雨由來三數月
河流淺澀田乾枯.練湖放水通舟楫
人間既是寒暑同.天上何爲雨暘別
願移此雨慰彼心.還我朱明作炎熱
