長卿未老久倦遊.家無斗酒不得州
平生拙甚屋背鳩.羊頭可爛身不侯
言輒觸諱恐轉喉.怒逢醉尉常反眸
廟堂戛擊方鳴球.老人行歌聊飯牛
我貧木奴欠千頭.夜長晝短懷百憂
巖栖谷汲誰與儔.草木黄落空悲秋
饑鷹小呼即下韝.老頑不受良工鎪
長年憔悴擬四愁.浮生無根同舞漚
更以外物爲贅疣.黄侯皎皎清且修
憐我南冠如楚囚.落筆袞袞不肯休
人物眼前無此流.合持五線裨冕旒
姓名下覆黄金甌.萬里一秣看驊騮
去年操瑟不見收.聞君欲買吴江舟
明珠白璧惜暗投.千金價重苦未酬
感君尺鯉論綢繆.逝將好我那肯魗
微吟有句亦復搜.敢撼大樹看蚍蜉
元龍氣高百尺樓.此而未遇彼則不
人雖曰畸天乃侔.會當有馹旌林丘
釣絲未可歸滄洲
