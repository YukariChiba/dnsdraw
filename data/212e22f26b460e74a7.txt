昆吾莫邪輕毛錐.平生故人皆引去
剡溪之皙絳邑黔.獨與石君作一處
中書間起免冠謝.輒被溺冠仍嫚駡
見幾自媿後穆生.正恐髠舂不與赦
有時怒髪豎相如.熟視蒙恬挽其鬚
泓尤淪棄敢自愛.老龜支床息猶在
荆山風雨朝暮號.璞在吾懷足何罪
恨不雪恥酬諸姬.背水一戰漢爲池
楮生不改舊邊幅.三褫何但高閣束
客卿騎項百折磨.猶恐玄能赤吾族
此時不平義重生.陽城裂麻欲死爭
平生國士立橋下.誓死守此漆身啞
