去年出郊春欲半.鍾阜林巒青未遍
今年此日蟄初驚.動地春光滿石城
柳如蹙金梅碾玉.川原高下麥苗綠
一聲布穀已催人.吳儂莫問春遲速
蒼顔老守政無奇.只要我民不苦饑
奉詔偕行兩赤令.職在勸耕無擾之
鮐背厖眉數十叟.聽取吾言醉此酒
但遣兒郎力南畝.不患三錢無米斗
米斗三錢大江東.從今更祝八方同
同見三登太平日.老守不願萬戶封
