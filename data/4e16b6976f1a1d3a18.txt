月形何完完.秋靜氣彌放
玉輪困瑕纇.投擲去天仗
前無衡軛施.憑誰挽能上
回旋天地周.馳騁固已壯
古今磨不磷.剛耿固可諒
予欲假之游.自投上窮亢
東折扶桑枝.西塞昧谷曠
天機與迴斡.日馭縱休暢
苟留揚輝中.無復顛側悵
是謀敢吾專.行矣天帝訪
傳聞天路艱.蹉蹶就淪喪
帝居深九閽.有謁未易傍
鬼神喜陰暗.陳列忌忠亮
進知自致艱.退使斯謀妄
回頭暮堂上.螢爝光相望
