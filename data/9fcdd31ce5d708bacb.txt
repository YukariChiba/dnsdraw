世味真嚼蠟.閒趣覺雋永
閉門讀舊書.拓牖豁微冏
闚道忘一斑.反身得三省
佳人不可招.妙處誰與領
未刖聊晨門.已獻那泣郢
向來真左計.只合事幽屏
感君汪洋陂.洗我榮辱境
逢原得新功.餘潤及古井
筆端有轆轤.句法見馳騁
梅花動鄉思.霜風吹鬢影
言歸日在念.未策心已警
咫尺看白雲.祇隔馮公嶺
