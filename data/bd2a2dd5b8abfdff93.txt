春歸白晝永.庭虚民事退
尋幽何所之.佳賓幸同載
出門十餘里.仙者餘跡在
非實固難評.洞壑茅可愛
綠蘿垂長簾.秘景得藏晦
造深揭葦火.陟險汗漸背
中寛稍可休.仰視覆圓蓋
石乳忘歲年.物象千萬態
龍泓紺澄碧.溢溜漸飛灑
陰森毛骨寒.志往力殊怠
磨崕記名姓.斯遊定難再
人生足離合.世役異屯泰
清風起林杪.蕭瑟動天籟
歸歟亦何求.盈筐採蘭艾
