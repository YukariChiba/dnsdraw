鴉鴉林中雛.日晚猶未棲
口銜山櫻來.獨向林中啼
林中有鴉父.昔生六七兒
一朝棄之去.空此群雛悲
意謂父在林.還傍前山飛
山中得山櫻.欲來反哺之
繞林復穿樹.疑在葉東西
東西竟無有.還上高高枝
高枝僅空巢.見此涕沾衣
復念營巢初.手足生瘡痍
朝飛恐雛渴.暮飛恐雛饑
一日萬千回.日日銜黍歸
今我羽翼成.反哺方有期
如何天奪去.遂成長別離
山櫻正滿枝.結子紅琲肥
而我不得哺.安用自啄爲
嗟嗟我薄祜.哺之固已遲
尚有慈母恩.群雛且相隨
