本末一相返.漂浮不還真
山野多餒士.市井無飢人
虎豹忌當道.麋鹿知藏身
奈何貪競者.日與患害親
顏貌歲歲改.利心朝朝新
孰知富生禍.取富不取貧
寶玉忌出璞.出璞先爲塵
松栢忌出山.出山先爲薪
君子隱石壁.道書爲我隣
寢興思其義.澹泊味始真
陶公自放歸.尚平去有依
草木擇地生.禽鳥順性飛
青青與冥冥.所保各不違
