六朝固陵夷.佳士亦間出
風流數後來.諸江有人物
總持偉文采.文通頗超越
清忠若休映.對賊能抵突
定知蘇屬國.不爲延明屈
斯人黄卷中.願見未可必
誰知有來雲.遂入諸子室
相從忽三年.不見無十日
人生會相别.此别殊慘慄
相望渺江湖.時危盗如櫛
願言加餐飯.栖遲且蓬蓽
時來亦騰騫.安用苦密勿
尺素倘可通.公當念伊鬰
