候蟲何唧唧.歲晚聲出壁
不惟懶婦驚.感此白頭客
壮年事征戍.萬里不得息
揚颿凌秋濤.筞馬赴山驛
日照蛟鼉涎.雪印豺虎迹
誰知七尺軀.幸脫九死厄
前年補畿郡.入對瞻玉色
報恩無死所.再拜衰泪滴
即今故山歸.愈嘆老境逼
不眠中夜起.仰視星歴歴
中原何時定.銅駞卧荆棘
滅胡恨無人.有復不易識
