憶昔遊洛川.投宿龍門中
遠意託清夢.緱山訪遺蹤
道逢王子晉.瓊輪駕飛龍
幢盖紛颯沓.導從千玉童
行行躡清塵.遂到紫翠峰
整冠叩仙閽.獲禮冰雪容
瓊觴酌霞醴.勞苦問所從
授以龜臺書.玉笈啟靈封
勸我勤修煉.他時會方蓬
再拜領真訣.永永藏丹衷
俯仰十載餘.光景如飄風
常恐年歲晏.難收梨棗功
願言堅此心.真緣儻潛通
相與乘飛霞.謁帝青琳宫
