懸磴跨幽崖.奔流漱深壑
宛然臥蒼龍.天巧謝鎸鑿
萬木森前山.笙竽真籟作
長嘯斥猩猱.來巢怖烏鵲
莓苔助危梁.下瞰心膽落
橫前限翠屏.峭壁旁如削
於此判塵凡.只尺遂綿邈
飛錫躡空虛.樓臺變林薄
寶輝覿華燈.金翰過神雀
二年佐銅虎.渠能解羈絡
來烹紫雲腴.寒甌散葩萼
奇事訂前聞.詩成識層閣
