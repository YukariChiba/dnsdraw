逝水向東流.前後浪相續
尼父達機兆.川上歎不足
人生天地間.百年誠短促
菁華草頭露.光景風中燭
兩鬢成枯蓬.蕭蕭不再綠
那知今日歡.不是明朝哭
所仰唯聖賢.亦復歸鬼錄
而況頑冥者.厥身沈利欲
隨流不知返.終世常僕僕
大化一朝盡.腐滅同草木
豈若黄綺徒.居然在空谷
于焉自逍遥.其人美如玉
吾生千載餘.猶知慕遐躅
寤寐斯不忘.耿耿在心目
