居人未可散.上客須留著
莫唱阿嚲迴.應云夜半樂
詩教刻燭賦.酒任連盤酌
從他白眼看.終戀青山郭
林栖非姓許.寺住那名約
會異永和年.才同建安作
何煩問更漏.但遣催弦索
共說長句能.皆言早歸惡
那知殊出處.還得同笑謔
雅韻雖暫歡.禪心肯拋却
一宿同高會.幾人歸下若
簾開北陸風.燭焯南枝鵲
文場苦叨竊.釣渚甘漂泊
弱質幸見容.菲才誠重諾
