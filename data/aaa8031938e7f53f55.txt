成道自衰周.避世窮炎漢
荆杞雖云梗.煙霞尚容竄
茲岑信靈異.吾懷愜流玩
石澀古鐵鉎.嵐重輕埃漫
松膏膩幽徑.蘋沫著孤岸
諸蘿幄幕暗.衆鳥陶匏亂
巖罅地中心.海光天一半
玄猨行列歸.白雲次第散
蟾蜍生夕景.沆瀣餘清旦
風日采幽什.墨客學靈翰
嗟予慕斯文.一詠復三歎
顯晦雖不同.茲吟粗堪贊
