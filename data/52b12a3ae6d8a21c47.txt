上人學苦空.百念已灰冷
劍頭惟一鷄.焦穀無新穎
胡爲逐吾輩.文字爭蔚炳
新詩如玉屑.出語便清警
退之論草書.萬事未嘗屏
憂愁不平氣.一寓筆所騁
頗怪浮屠人.視身如丘井
頹然寄淡泊.誰與發豪猛
細思乃不然.真巧非幻影
欲令詩語妙.無厭空且靜
靜故了羣動.空故納萬境
閱世走人間.觀身卧雲嶺
鹹酸雜衆好.中有至味永
詩法不相妨.此語更當請
