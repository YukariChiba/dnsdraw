洛陽之人秀眉宇.束髮從軍心自許
南徹梁江西瀚海.萬里相從舊賓主
慶州之險山作城.青岡路狹如鬭鼠
我嘗與君馳大漠.夜掘黄沙枕冰土
君今重行計安出.羽檄攙槍待君處
去年天狗墮地鳴.今年擬破靈鹽城
男兒鞍馬是常事.髀肉消盡須重生
况君到日春風發.行雲夜閉沙場月
戰馬沾泥不用嫌.功成便浴讎人血
君不見高平范公慶曆時.往築大順人不知
千金散士得死力.橫山可取猶提携
至今塞下呼老子.關中使者公之兒
當年議奏千萬語.攻守二策真可師
勿云近事不足道.狄青之輩爲偏裨
