片片互玲瓏.飛揚玉漏終
乍微全滿地.漸密更無風
集物圓方別.連雲遠近同
作膏凝瘠土.呈瑞下深宮
氣射重衣透.花窺小隙通
飄秦增舊嶺.發漢攬長空
迥冒巢松鶴.孤鳴穴島蟲
過三知臘盡.盈尺賀年豐
委積休聞竹.稀疎漸見鴻
蓋沙資澶漫.灑海助沖融
草木潛加潤.山河更益雄
因知天地力.覆育有全功
