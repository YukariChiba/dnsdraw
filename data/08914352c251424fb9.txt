老夫自從歸南湖.兩眼用處不敢虛
對人豈暇作青白.尚乃懶閲燈前書
只將看山并看水.山愛煙晴水風起
今朝所向更出奇.極目陰雲滿空裏
千千百百巨石堆.一一十十猛獸來
春濤忽捲大海動.曉陣漸壓孤城摧
當中一抹如龍卧.頭角深藏鱗鬣大
濛鴻杳渺却斜明.高烏爭飛欲驚墮
須臾變化疑有神.億萬里碧無點塵
以知傑觀我已得.模寫詎肯煩他人
歸來爲渠急揮掃.自笑粗狂乏新巧
莫言雲去沒人知.處處是雲雲是詩
