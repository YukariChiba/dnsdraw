秋空久不雨.漠漠風卷沙
胡爲起高興.昨夜辭山家
明投金陵郭.府觀凌紫霞
公解豫章榻.我停銀漢槎
一傾别後言.電雹鳴交加
借公口中春.發我枝上花
又如出地雷.空山走龍蛇
公能結明主.我亦思無邪
但驚歧路别.進退各有涯
浮生能幾時.鬢髮忽已華
會合豈易得.兵厨酒仍佳
慎勿學謝安.捫涕空慼嗟
