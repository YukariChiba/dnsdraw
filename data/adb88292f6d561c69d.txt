知己不易得.相知貴知心
我行遍四方.公獨知我深
公如千丈松.凜凜有直氣
我如松下草.亦有傲霜意
公分刺史符.朅來淮上州
而我倦遊者.振衣從公遊
花月醉管弦.江山隨杖履
激水湔窮愁.逢人賞佳句
政成公入覲.酒盡客語離
疊鼓催發船.不顧邦人悲
邦人勿深悲.宣室定前席
公必念爾民.還陳治安策
吾君自神聖.事君公不欺
祝公但加餐.慰此邦人思
