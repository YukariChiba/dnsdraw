山西驍將真黥奴.兩斛笑彎金僕姑
偶然浮雲變蒼狗.身騎高馬稱金吾
胡兵倉黄忽南渡.地黑天昏兩龍去
賊臣僭僞誰適從.將軍一呵百官懼
仗劍前驅趣翠華.路人辟易空回顧
至今願返河陽狩.荆棘艱難窘天步
未懸北闕新頭顱.猶带安西舊都護
前年縱兵肥水頭.横屍千里行人愁
帳前騎士勇如虎.帳下嬌娥雙臉羞
藁街流血天忽怒.小兒跳梁健兒舞
寄語盧龍與范陽.中書相公今尚父.慎勿更如奴跋扈
