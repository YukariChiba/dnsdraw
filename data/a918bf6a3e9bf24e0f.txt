歲去如奔馬.殘日十有三
姪爲當嫁女.甥是未婚男
叢然猥俗併.殊非力所堪
嗟予本支離.塵事素不參
東床書一架.西榻經一凾
如是歲月深.吻舌如縢緘
惟有陶淵明.常欲共清談
床頭酒盈壺.亦欲同醺酣
二十一二間.煩事如掃芟
期使堂下空.宴笑同所耽
清尊酌宜深.古語交嶄岩
夜久燈熒熒.金波忽東南
歲宴獨優游.庶幾爲不凡
