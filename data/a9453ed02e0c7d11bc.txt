跌宕四十年.吳霜變玄髮
卓然所不變.傲寒勇彌决
醉翰筆爲祟.狂歌酒作孽
煮字不療饑.袖手不求熱
囊羞一簪直.腰嫌五斗折
狼飽千里肉.豕卧半尋穴
於菟道邊窟.螻蟻夢中垤
驥困黄泥阪.駑踐黄金埒
臣朔漫詼謔.侏儒笑明哲
生女不生男.跨竈亦超絕
安得徑尺蟬.冠此半簪雪
縣官嚴榷酤.一官弗徒設
安知滌器時.已有諭蜀節
莫羨白頭吟.自看柯山月
