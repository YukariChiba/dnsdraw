憶昔在童初.身輕俗累無
雲霞明道服.日月綴僊都
屑玉三危露.泥金一丈符
遨遊即閶闔.佩带或昆吾
學語闚真誥.談玄校易圖
竹間時搏拊.松下亦樗蒲
謫墮歸巖壑.庸凡近僕奴
極知方匿景.何敢遽摶扶
請命書盈紙.祈真淚迸珠
但能覘帝座.不恨守天厨
譴巨知難逭.心安敢自誣
相隨有芒屨.還欲化雙鳬
