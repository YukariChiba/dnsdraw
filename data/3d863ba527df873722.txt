西風挽不來.殘暑推不去
出門厭靴帽.稅駕喜巾屨
道山鄰日月.清樾深牖戶
同舍多望郎.閒官無窘步
少監巖壑姿.宿昔廊廟具
行趨補衮職.黼黻我王度
歸休飲熱客.觴豆愆調護
浩然養靈根.勿藥有神助
寄聲舊僚屬.訓詁及匕箸
尚憐費諫紙.玉唾灑新句
北焙碾玄璧.谷簾煮甘露
何時臨書几.剝芡談至暮
