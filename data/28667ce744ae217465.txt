百歲自逆旅.微官更周流
應知歸來樂.不減萬戶侯
淵明一縣尹.折腰憎督郵
松菊繞東籬.田園事西疇
素琴酌樽酒.稚子相獻酬
朱侯青雲士.頗復有此不
方爲功名驅.乃與賢達侔
築堂寄閒暇.笑談指林丘
蕉黄間荔丹.蠔山薦新篘
嗟我實何人.市朝亦淹留
因君動佳興.擬作汗漫遊
安得二頃田.可卧百尺樓
