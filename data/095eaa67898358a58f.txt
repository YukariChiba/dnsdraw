何年飛去竺國峰.下際滄海蟠蛟龍
崛奇詭怪獻萬狀.八風播蕩吹不融
千年老藤無根樹.長疑上有仙人住
山空月白玄猿啼.咫尺蓬萊隔塵霧
瑶草春深不復妍.荆棘花開顔色鮮
誰驅蠻風煽劫火.神驚鬼哭愁山川
又疑黑衣故宰相.香火未冷今生緣
欲挾須彌還北海.未必神通能廣大
康回馮怒相傾摧.神氣未完支節解
穿崖鑿谷何時寧.混沌死矣靈不靈
