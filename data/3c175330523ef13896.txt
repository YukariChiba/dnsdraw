豐宮周舊宅.梁國漢東關
尹正司留鑰.賢公出近班
教條推愛利.滋蔓悉除刪
狹野耕桑急.終年獄市閒
燕申鈴閣靜.榮養彩衣斑
治迹經綸外.陰功造化間
士林歸北海.人望在東山
一節遄趨召.西轅不可攀
前旌霜樹曉.候騎古河灣
和氣均生物.淳風復海寰
具瞻知可副.盛德致無艱
他日開鑪冶.餘功爲鑄顔
