炎精既失禦.宇內為三分.吳王霸荊越.建都長江濱.
爰資股肱力.以靜淮海民.魏後欲濟師.臨流遽旋軍.
豈惟限天塹.所忌在有人.惜哉歸命侯.淫虐敗前勳.
銜璧入洛陽.委躬為晉臣.無何覆宗社.為爾含悲辛.
俄及永嘉末.中原塞胡塵.五馬浮渡江.一龍躍天津.
此時成大業.實賴賢縉紳.辟土雖未遠.規模亦振振.
謝公佐王室.仗節掃偽秦.誰為吳兵孱.用之在有倫.
荏苒宋齊末.斯須變梁陳.綿曆已六代.興亡互紛綸.
在德不在險.成敗良有因.高堞複於隍.廣殿摧於榛.
王風久泯滅.勝氣猶氤氳.皇家一區域.玄化通無垠.
常言宇宙泰.忽遘雲雷屯.極目梁宋郊.茫茫晦妖氛.
安得倚天劍.斬茲橫海鱗.徘徊江山暮.感激為誰申.
