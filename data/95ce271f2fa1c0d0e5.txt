天澄灝氣輝銀灣.驚鴻未陣點紺寒
畢逋之孫嗜穢腐.爲梁豈無鵷與鸞
暫拋機梭息鞅靷.別久未愜須臾懽
聚落擾擾集蠛蠓.小智未易鎸孱頑
蓬顆牛羊半餒飫.雲路險澀託足艱
增虧益庳禱乃遂.未見仁憫遺私干
經緯森羅藴精耀.寧論匹偶騰欺謾
帝降厥孫責禮幣.曷自貸予期追還
輜軿沓颯倡河鼓.雖異臨邛亦疵瘢
政使流光夜奔迸.寸心尚在狐疑間
如何東西兩相望.躔次不動光芒攢
