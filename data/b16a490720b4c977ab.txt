一見翰林子.悵然懷昨游
盡爲泉下鬼.猶有水中漚
屏跡今雖久.驚魂恐未收
殘年唯伏枕.幾月不登樓
促榻開青眼.論詩慰白頭
嶺雲遮薄暑.江雨濕新秋
蔬飯慚無味.星軺强少留
會難真可惜.老去只添愁
明歲聞官滿.高才副帝求
功名隨會遇.閥閲暢源流
養大應知損.安卑且尚柔
不孤將有託.吾說肯虚投
