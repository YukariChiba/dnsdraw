擷蕙仙人洲.日下舞雩歸
晴光闊天宇.羃羃祥煙飛
旦起修羊酒.來觀石麟兒
刮眼玉骨異.無用金絡羈
長楊獻賦去.英譽嵩少低
俯署神仙聽.親植桃花枝
走馬秦樹側.濯纓錦江湄
春深小瀛洲.西湖生綠漪
華堂富花氣.春酒歌白眉
彼美南方秀.移根天之涯
幽巖蔽嘉卉.芳姿長陸離
誰如古工師.來採窮民詩
