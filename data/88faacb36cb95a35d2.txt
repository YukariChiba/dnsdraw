君入脩門纔一見.我出脩門風刮面
歸來急問有新詩.句句舉似君不疑
殿門握手冠纓絕.炯如雲破瞻秋月
老懷勃鬰久不開.爲君傾豁情既竭
君詩元自過黄初.古雅可敬麗可娛
詩壇端是一敵國.乃不自惜下取予
向來交游半生死.悼往喜今同彼此
老夫懶性不便書.毛穎爲君浴清泚
聖賢何時同一中.縱談社燕與秋鴻
芒鞋藤杖尋春風.天竺靈隠九里松
古來樂事天慳與.怪珍未必逢良賈
即今又欲駕官船.淮水中流送歸虜
金山獨上妙高臺.再與海若相詼諧
歸時藉手無一字.教君笑殺老誠齋
