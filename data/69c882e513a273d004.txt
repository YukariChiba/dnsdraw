豫章山川足靈氣.天與四時滋萬彙
翹然雙幹秀一門.儒釋殊科道無異
一操經術游廣文.一事瓶盂尋祖意
功名生死兩俱徹.論報君親各無愧
上人餘力擅風騷.三昧何妨間遊戲
窮愁肯學郊與島.高瞻已能追晉魏
文章妙處均製饌.不放鹹酸傷至味
少陵彭澤造其真.運斤成風有餘地
眉陽老人文所宗.此語得之吾敢祕
斯君向上踏玄關.奔逸絕塵那可跂
