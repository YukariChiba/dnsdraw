我生性僻喜客卿.有練先書無復贏
墨池筆冡聊爾耳.春蛇秋蚓勞譏評
正書不數黄庭經.况復焦巖瘞鶴銘
永和題尾束高閣.醬瓿往往多蘭亭
怒猊渇驥日遠屏.嚴家餓隸當吞聲
千金敝帚不自見.憎雞愛騖何癡生
我家成都萬人傑.向來古心冶金鐵
顔公斷石出糞壤.一落眼界清思發
政如令嚴亞夫軍.中天夜寂懸明月
速須乞靈向若人.運斤成風萬鈞力
筆端寫我剛直胸.復與顔公振遺烈
