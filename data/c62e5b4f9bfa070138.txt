琅玕一紙傳青桐.西湖默存清夢中
遙知湖上發新倡.凡馬一洗煙雲空
翰林文章舊驚世.聊試三輔分符銅
玉槃無聲轉清夜.水天交貫冰朣朧
况聞許下足名士.歗詠鼓舞馮夷宫
擔簦獨欠此狂客.憔悴企踵臨西風
朝來珠璧入懷袖.坐想星宿羅心胸
自憐華髪烏帽底.俯仰正慚張長公
何當從公萬物表.妙契不待將無同
展書三復更太息.但見缺月穿疏櫳
