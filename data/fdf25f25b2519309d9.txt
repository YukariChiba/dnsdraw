江頭羽書相續來.城中草木凍不開
腐儒坐視了無策.但守寒爐吹死灰
我公送我石鼓文.令我琢句要春回
簸蕩風雲走蛟蜃.百虫久蟄聞驚雷
錢公自是力扛鼎.持此浮游轉湖嶺
漢碑秦篆已么麽.况復鍾王敢馳騁
後來頗供兒女弄.神物有知當遠屏
石鼓之文公所知.正是周室中興時
庶幾我皇亦如此.一掃狂虜隨風飛
石鼓之文尚可讀.小臣願繼車攻詩
