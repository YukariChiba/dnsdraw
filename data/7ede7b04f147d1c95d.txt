芳園夏景初.茂樹成帷幄
幽亭鮮人到.羣雀宅簷桷
飛集得所安.朋噪聲何樂
幸無彈弋虞.復免鷹鸇捉
入水時尚賒.孳育日以數
啄場徒耗粟.穿屋皆有角
屬我厭歊蒸.來居屏紛濁
置榻開小窗.當軒掛踈箔
莫肯少畏避.竟來鬭紛魄
爭粒時聚喧.奪栖或相摶
誰命爲嘉賓.輕率可無怍
主人不爾堪.盡逐歸蓬藿
