儒者困章句.負抱希聖賢
披緇談虚空.要悟西方禪
仙人說金丹.飛步學長年
三者亦何心.不過壽所傳
爭如打魚人.心契太古前
萬事絕無想.生計歸小船
晴逐白鷗去.夜傍黄蘆眠
青莎紉短衣.備在風雨先
得魚不上岸.博酒不博錢
相牽醉妻兒.短笛吹空煙
桃源共楚澤.枉爲時所憐
行路苦信脚.負載多赬肩
夕陽下西山.水雲渺無邉
我欲從之遊.浩歌樂其天
