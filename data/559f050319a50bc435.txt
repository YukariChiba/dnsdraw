是身本蘧廬.誤得兩朱轓
朅來臥江樓.白鷗看飛翻
驚鴻卷西風.吹落雲水間
江山相表裏.宇宙殊恢寛
但苦千種愁.不供萬疊山
幸兹洪崖君.仙馭超人寰
一身聊復爾.萬事不可干
富貴倘無求.藜藿亦自安
不須金鼎爐.養此玉棟顔
紛紛一回睇.往往俱冥頑
有如盗跖手.可鱠朝飯肝
居之彼不疑.念念我心寒
公今梨棗成.心地無險艱
横湖僅一葦.經月無寒暄
昔爲吏曹郎.今带儒生酸
繆從周旋間.獲奉澹泊歡
公已聞大道.我猶縳枯禪
誰知數日惡.忽有千里歎
古道催行輈.滿山霜葉丹
仙凡自此隔.無復相追攀
餘生幾何時.白日飛驚湍
願公追松喬.駕鶴驂翔鸞
我亦上五老.舉首雲間看
