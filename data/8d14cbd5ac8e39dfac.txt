更闌燭花低.呼童起視夜
問夜如何其.露落月未謝
皇帝共神明.朝燕或爲罷
多儀禮有敬.少怠刑無赦
今茲先農饗.上意在耕稼
駕言投明起.不敢私安暇
馬蹄踏冰雪.霧露溼鞍馬
寒林月中影.十里開圖畫
燈火望壇場.冠裳出次舍
鏘洋響金石.馨香紛彝斝
百年禮樂中.萬事無雜霸
昏冥久塵土.今日聞韶夏
心知至誠通.自可膏澤下
清風吹菽麥.綠陰密桑柘
人家實倉廩.得以時婚嫁
四夷共安富.兵偃祭類禡
山川百神寧.天子樂無假
敢後秋冬報.還見擊鼓御
顧予真缺然.何以補漏罅
尚堪逐農樵.擊壤歌聖化
