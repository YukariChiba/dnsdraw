河外吹沙塵.江南水無津
骨肉常萬里.寄聲何由頻
我隨簡書來.顧影將一身
留我左右手.奉承白頭親
小邦王事略.蟲鳥聲無人
王甥解鞍馬.夜語雞喚晨
母慈家人肥.女惠男垂紳
有田爲酒事.豚韭及秋春
生涯得如此.舊學更光新
索去何草草.小留慰艱勤
百年才一炊.六籍經幾秦
要知胸中有.不與迹同陳
郢人懷妙質.聊欲運吾斤
