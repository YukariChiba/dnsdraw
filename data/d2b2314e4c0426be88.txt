老我成漫仕.世事馬牛風
投身逐毫末.益愧多田翁
乘春欲東遊.肯問行李窮
溪干富桃李.花光眩晴空
停橈一舉首.壯氣猶如虹
靈山正崔嵬.半在返照中
行藏豈人定.忠誠本天通
但顧行未實.奚論報必豐
君詩多雋永.三年幾相從
山亭酌別酒.舟車復西東
餘情尚酬句.歲月雙鬢蓬
黄髮愛玉體.書來置郵筒
