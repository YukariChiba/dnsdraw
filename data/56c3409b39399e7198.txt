鄴侯家多書.插架三萬軸
一一懸牙籤.新若手未觸
爲人強記覽.過眼不再讀
偉哉羣聖文.磊落載其腹
行年五十餘.出守數已六
京邑有舊廬.不容久食宿
臺閣多官員.無地寄一足
我雖官在朝.氣勢日局縮
屢爲丞相言.雖懇不見錄
送行過滻水.東望不轉目
今子從之遊.學問得所欲
入海觀龍魚.矯翮逐黃鵠
勉爲新詩章.月寄三四幅
