何國不生士.汝潁獨多奇
公於輩行中.玉潔了無玼
少年遊宦場.英譽蔚四馳
郎宿爭璀璨.使星勝光輝
去惡如去草.根本須芟夷
就義若就渴.事難必勇爲
姦吏戢猛虎.良民撫嬰兒
髦節已歷試.人訝鋒車遲
遺愛猶在益.去思今滿夔
行行遠荆州.迤邐近丹墀
深嗟鷁首東.孤猿失攀依
愁看巫峽內.江山氣慘悽
但同此邦民.日日誦清徽
它年黄閣下.簪屨或收遺
