朔風飛雪何漫漫.羣山大半埋雲端
藍田丘壑不易得.更把雲雪粧林巒
茅齋竹屋架巖巘.軒楹面勢隨所安
素華淅瀝灑空翠.逼耳似聞聲正乾
層崖凍沍石欲裂.飛瀑不礙雙流湍
長松落落有生意.連臂下飲惟玄猿
椒園柳浪眇安在.髣髴猶認芙蓉沜
乘危跨蹇者誰子.竦肩縮袖何其寒
祇應詩句獨有得.不减灞橋風雪間
幽人一去久寂寞.寒藤滋蔓誰能刪
生綃數幅寫絕景.空有圖畫今人看
