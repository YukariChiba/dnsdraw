我搴空門秀.得之古疏山
斯人器玉壺.中有寶月寒
四壁澹相對.安身一蒲團
玲瓏六窗靜.竟日心猿閑
時從禪那起.游戲于筆端
當其參尋時.恣意雲水間
松風潄齒頰.蘿月入肺肝
政使不學詩.已見詩一斑
況復用心苦.俗氛何由干
今晨出數篇.秀色若可餐
清妍梅著雪.圓美珠走盤
乃知心鏡中.萬象紛往還
皆吾所現物.摹寫初不難
誰能效我輩.造語出險艱
請師賸汲古.凈洗蔬腸酸
坐令韓退之.收歛加巾冠
