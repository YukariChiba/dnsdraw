去年送君來.今年送君歸
君善全去就.我獨念別離
君是忠孝家.襲紫傳金龜
門戶二百年.所寄在一夔
少年便老蒼.況今更險夷
不獨妙言語.理窟深莫窺
健筆照手澤.典刑從可知
向來御祥琴.欲把江海麾
促召歸舊班.退食方委蛇
世事等飄瓦.人情嘆燃萁
向非渾金質.百煉豈不衰
浩然賦歸歟.潔身而去之
爲僚曾未幾.棄我忽若遺
君既棄我去.謫僊復追隨
陡去二良友.摻袪重分岐
前別易再會.今見當何時
才具素絕倫.涵養日以滋
且爲牧嚴陵.赤手摩瘡痍
歸來應不晚.青氈當屬誰
願君厚自愛.歲寒尚相期
