有人儲書塞中腸.不能奮發爲辭章
亦有英姿限時命.坎坷名不登文場
吳子妙年即秀穎.隻字過眼終無忘
文如翻水溢萬斛.晝夜不舍流湯湯
于今東南聚雋彥.奭然一發能穿楊
二十脫穎客毛遂.名登十九能低昂
亦如列宿二十八.有捄天畢施之行
况子平生志遠遊.塊坐已能窮八荒
從茲北上有歷覽.徑到洪河經呂梁
青徐平野望不極.半萬里程趨冀方
君不見龍門探奇氣益壯.文豪千載同翱翔
