予生乏時用.惟懶性所便
强輓亦已退.雖鞭詎能前
有園不盈畝.正在居南偏
荒埋日失治.坐惜嘉觀捐
伯氏解官守.燕居此回旋
芟蕪屬時暇.斫枯候春妍
面堂一徑直.夾樹蘭與荃
畚土藝佳卉.沼盆注清泉
東風過牆頭.朱白爭繁鮮
芬香四飄散.蝶蜂來飛翾
向時疏懶人.游步始連連
微勤不少施.勝賞得以專
才勞拙者逸.此固物理然
作詩代俳笑.以繼南華篇
