湖光漾碧霄.飄然一方舟
綠窗屢還復.檀槳雙夷猶
雨色芰荷晚.風香蘋藻秋
鳧鷗解相信.隨橈過前洲
落落二三子.載酒相與遊
清言愜素尚.大笑忘幽憂
洞庭醉淵明.剡溪浮子猷
人生似飄瓦.所願非所求
濯纓漁父達.佩蘭騷人愁
不須吳姬婉.蓮間聽淫謳
鄙哉遁功業.方爲五湖遊
吾曹詩酒中.此樂爲最優
