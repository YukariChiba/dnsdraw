山雲未成雨.斂藏方寸間
會當不崇朝.一雨膏人寰
人言隱霧豹.依約在南山
試從管中窺.何止見一斑
人生患無才.富貴天豈慳
二士偉人物.萬里來間關
行陳治安策.遂拜咫尺顔
豈容十里湖.長吟對煙鬟
願君如鸞鵠.摩霄共追攀
雲出豹亦變.何止銅與綸
舉首望長途.分當落榛菅
鵬飛君方高.鳥倦我亦還
