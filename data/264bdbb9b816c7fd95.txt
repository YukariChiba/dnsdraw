一昨海外歸.盡見故山侣
夫子獨未見.夢想識風度
今日復何日.乃獲抵掌語
猶疑是夢中.驚定無所覩
欣然誦新句.句法雜今古
初如涉微波.沙石俯可數
忽驚鋒刃攢.凛然爲毛竪
可讀不可識.森嚴開武庫
百態出俄頃.春破賴綴補
詞高殆天得.那借江山助
人間有此客.而使衣涴土
君看絳闕姿.矯不受控御
大言惷上商.坐此得齟齬
天公聊戲之.一官良蹇寓
天風吹綠鬢.醉眼蓋寰宇
閻浮一漚耳.是身等唾霧
功名付揶揄.富貴我劇具
道山弱水上.凝睇隔煙雨
夜晴覺天多.月好笑起舞
引手挽醉袂.恐騎紫雲去
