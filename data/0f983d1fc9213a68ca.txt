五更聞鐘自驚起.坐守殘燈具冠履
昏昏睡眼正團花.獨愛當庭月如水
强驅睡味誰不仁.漠漠黑甜留兩眥
忽驚左掖漲風埃.已起上閣鏘環佩
平明原廟煥金碧.饑投散幕走寒餌
紛紛僕僕酸兩脛.肉食當然賤何事
走馬回家百不問.掃榻伸腰真有味
起來炊熟日亭午.槐葉新成庭覆翠
翻書弄翰老自笑.飽食安眠計難遂
古來高士不入城.肯聽鷄鳴踏朝市
