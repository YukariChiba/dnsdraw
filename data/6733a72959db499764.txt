曾携舊書卷.來宿古禪林
方外求知性.詩中得賞音
爐開山夜靜.門掩雪天陰
杌上一寒硯.燈前三苦吟
韵强顔汗落.句切鬢絲侵
玉就還重琢.河窮更遠尋
穴爭探乳虎.沙獨揀良金
字穩天星轉.篇終海月沈
唱酬同記錄.得失暗規箴
木鐸不徇路.薰風難和琴
半生誰引手.中道比分襟
分野三吳闊.年華二紀深
師方傳祖印.我欲謝朝簪
嶺外烟嵐地.湖邊雲水心
情悰張翰鱠.夢想陸機禽
松下莓苔石.何年重訪臨
