此身與世真悠悠.蒼顔華髮誰汝留
强名太守古徐州.忘歸不如楚沐猴
魯人豈獨不知丘.蹸藉夫子無罪尤
異哉梁子清而修.不遠千里從我遊
瞭然正色懸雙眸.世之所馳子獨不
一經通明傳節侯.小楷精絕規摹歐
我衰廢學懶且媮.畏見問事賈長頭
別來紅葉黄花秋.夜夢見之起坐愁
遺我駁石盆與甌.黑質白章聲琳球
謂言山石生澗溝.追琢尚可王公羞
感子佳意能無酬.反將木瓜報珍投
學如富賈在博收.仰取俯拾無遺籌
道大如天不可求.修其可見致其幽
願子篤實慎勿浮.發憤忘食樂忘憂
