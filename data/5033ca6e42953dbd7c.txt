越山有鳥翔寥廓.嗉中天綬光若若
越人偶見而奇之.因名吐綬江南知
四明天姥神仙地.朱鳥星精鍾異氣
赤玉彫成彪炳毛.紅綃翦出玲瓏翅
湖煙始開山日高.迎風吐綬盤花絛
臨波似染瑯琊草.映葉疑開阿母桃
花紅草綠人間事.未若靈禽自然貴
鶴吐明珠暫報恩.鵲銜金印空爲瑞
春和秋霽野花開.翫景尋芳處處來
翠幕雕籠非所慕.珠丸柘彈莫相猜
棲月啼煙凌縹緲.高林先見金霞曉
三山仙路寄遙情.刷羽揚翹欲上征
不學碧雞依井絡.願隨青鳥向層城
太液池中有黃鵠.憐君長向高枝宿
如何一借羊角風.來聽簫韶九成曲
