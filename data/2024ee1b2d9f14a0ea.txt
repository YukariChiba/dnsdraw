優穩四皓官.清崇三品列
伊予再塵忝.內媿非才哲
俸錢七八萬.給受無虛月
分命在東司.又不勞朝謁
既資閑養疾.亦賴慵藏拙
賓友得從容.琴觴恣怡悅
乘籃城外去.繫馬花前歇
六遊金谷春.五看龍門雪
吾若默無語.安知吾快活
吾欲更盡言.復恐人豪奪
應爲時所笑.苦惜分司闕
但問適意無.豈論官冷熱
