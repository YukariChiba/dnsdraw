去年中秋節.鄰州正弄兵
羽檄方四馳.酒觴難一傾
今年當此日.往事久已平
不但櫜弓矢.又復見豐登
桂魄十分滿.暮容千里晴
節物向人好.江山入眼明
羣峰翠靄鬰.靜練秋光澄
霜竹裂石響.焦桐號鐘清
嶪嶪高臺上.飄飄欲雲凌
矯首宇宙寬.顧影塵滓輕
今夕定何夕.此身非幻身
謂言坐中客.不飲若爲情
