南山蒼髯翁.閲世幾千秋
終以明自煎.晚爲松滋侯
孫枝後來秀.勁直餘風流
亦學管城子.來從毛穎遊
故人使江南.江北停歸輈
持贈比歲寒.厚意豈暗投
形貌若黄槁.風度猶清修
輕健殊可人.不作繞指柔
我貧得長閒.造物因冥搜
詩成呼使前.脫帽明窗幽
旁無賞音人.頼爾能點頭
無論及錢神.政恐爲爾羞
