庭前梧葉西風起.三峽秋光凈如洗
仙帆一舸此入覲.靈鼉擊鼓馮夷喜
七閩山水天下奇.摧秀搴英瑞斯世
要知曠代乃一見.鳳巢阿閭麟游畤
彤庭紫闥足夷步.萬里西來將使指
西南榷牧古所重.陰削盜資寬國計
臺家選任皆偉人.遠極隴秦包越嶲
我公經略出咳唾.凜凜霜威肅頹靡
飛聲一日到冕旒.四輦促還不留轡
從來大材須大用.豈有如公才一使
東夷盟血猶未乾.豺豹固應防嚙噬
公歸爲國須遠謀.平躋兩禁躐三事
飄零孤翮得廣厦.晨啄暮栖方竊庇
驪駒清唱不忍聞.東望慨然增歎喟
他時黄閣未遐遺.猶願登堂拜簪履
