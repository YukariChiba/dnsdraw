騎鯨仙人本仙胄.不應暴落饑蛟口
長庚却復下人間.島瘦郊寒皆縮手
篇章邁往無故初.不共曹劉轍俱蹂
此邦雖陋江山雄.異時間出歐陽九
公今詩句滿江山.似覺衰容得春酒
筆端獵獵生風雷.胸次煌煌煥星斗
生兒了事正作癡.亦恐癡兒未能了
頃年胡騎獵夷門.兵拏不解誰當剖
大臣薦公來洛陽.舌翻波濤驚朝堂
飛龍借馬出建康.醜虜夜走塵沙黄
是時帝坐八綺窗.擬歌風起雲飛揚
