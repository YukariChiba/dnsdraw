憶昔悵有違.平湖拍天漲
公乘美滿風.乘興破巨浪
我歸茅屋底.念切情惝恍
中間忽抱瘵.此病最无妄
伏枕辭鳴蟬.秋風吹倚杖
緬懷醉夷門.歗咏真愜當
頗復持漫刺.曳裾謁丞相
曩者金石交.爲子傾家醸
膚清神更清.年壯思亦壯
蘭臺要給札.抒寫不流宕
讜言動主意.湛思慰人望
歸帆拂五老.停艫當疊嶂
不忘茗果期.烟扉聊一訪
