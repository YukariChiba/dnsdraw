井田變阡陌.萬世以罪秦
商君信苛刻.不過民自民
漢名反秦火.當與三代鄰
今年田欲方.明年田欲均
寧知古井田.不爲賦稅湮
百畝官所予.無甚富與貧
所爲經界者.要使風俗淳
豈爲橫江網.竭不遺一鱗
乃知三代時.官與民爲春
秦民自生生.官不與笑顰
孰云漢田制.顧不如秦仁
秦姑寘勿問.漢已掎摭狺
誰其起鄒叟.重與畢戰陳
