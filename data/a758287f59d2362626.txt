我愛東南郡.恩容守會稽
府當秦望北.園枕卧龍西
水爲流觴引.亭因正俗題
松篁清有韵.桃李密成蹊
一沼開方鑑.雙橋亙采霓
曉波平漾漾.春草碧萋萋
城上興崇構.林端露半梯
登疑青漢近.坐與白雲齊
山色回頭是.湖光照眼迷
笙歌隨分有.樽斝逐歡携
月夜宜飛蓋.花時醉似泥
蓬萊風景異.此地好長棲
