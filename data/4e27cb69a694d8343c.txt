城據山川勝.千年楚故都
高樓臨汴水.楊柳蔭芙蕖
唐室中多故.將軍老鎮徐
毬場朝戲馬.玉帳夜投壺
白雪徵清唱.黄金得綠珠
春風樓上醼.三日極歡娛
紅粉夢雲散.白楊兵火餘
當年賀厦燕.老盡幾番雛
曲徑擁黄葉.西風時掃除
寒鴟蹲老樹.睥睨女牆狐
有客晚登覽.徬徨思壯圖
荆榛閉銅雀.麋鹿遊姑蘇
陳迹豈足道.舊歡何日無
朱欄開酒場.寶勒迎官奴
醉袖舞鸜鵒.艷聲歌鷓鴣
遲留故時月.桂影來座隅
回首一相詫.今人如不如
