水淺篙師勞.况值夏日炎
舟維蔡橋晚.扶行禦頑痁
誰期村疃中.雙屐苔花粘
同行幸同志.出語無猜嫌
曉霞晚必雨.故老嘗所占
兩行桑麻香.農計得盡覘
偶聞讀書聲.白叟依茅簷
自奮力稼耕.其志方隠潛
延我坐俄頃.障日西垂簾
竹床半已弊.暫睡亦安恬
傳酒强我飲.飲絕徒掀髯
神思偶爾清.吟興爲此添
