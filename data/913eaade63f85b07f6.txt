昔年罷東武.曾過北海縣
白河翻雪浪.黄土如蒸麪
桑麻冠東方.一熟天下賤
是時累饑饉.常苦盜賊變
每憐追胥官.野宿風裂面
君爲淮南秀.文采照金殿
胡爲事奔走.投筆腰羽箭
更被髯將軍.豪篇來督戰
親程三郡士.玉石不能衒
欲知君得人.失者亦稱善
君才無不可.要使經百鍊
吾詩堪咀嚼.聊送別酒嚥
