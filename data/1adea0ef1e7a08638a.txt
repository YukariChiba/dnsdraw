前山躋暮氣.虚簷納輕陰
沉疴稍輕體.徐步望遥岑
泬寥天宇净.斐亹秋雲深
原野曠蕭條.崗阜何崎嶔
微霜被群物.悴葉聲蕭森
遊鱗奔巨壑.翔鳥候穹林
結念非一端.滯思紛相尋
伊昔抱微尚.夙懷塵外心
風波一震蕩.飄流安可任
廉頗思趙士.鍾儀懷楚音
往憤既切古.來憂方在今
安排諒躛言.委順亦虚襟
由來窮達士.萬古同堙沉
聊申悽斷意.持和雙南金
