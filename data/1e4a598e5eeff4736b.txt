徂來雪壓蒼松顛.淪膏根柢蟠蜿蜒
樵斤剪析石火熱.曲突百步凝梢烟
蒲萄秋顆纍纍懸.海膠九煉堪續絃
力擣萬杵臼欲穿.劑成圭璧隨方圓
點漆比色石比堅.坐令李韋羞居前
陳臺潘谷老且賢.授唯識者不計錢
是翁解化如蛻蟬.後可繼此無聞焉
付君一圭款識全.保護謹密何千年
君家清風宜世傳.不特談玄須草玄
