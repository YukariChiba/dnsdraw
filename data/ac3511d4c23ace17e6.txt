蜀江濯錦含文漪.竹生江岸初綠滋
錦波一浸入竹肌.萬洗不落斑在皮
又聞淚點灑舜妃.遺迹漸染傳今時
搯不受爪滑可持.隠起高節無屈欹
江神雖寶莫自私.煙根忽逐霜刀離
截而爲杖得者誰.龐眉大士今一枝
斒斕頗與壞衲宜.朝躋山巔暮江湄
山備兕虎江蛟螭.爾杖未折莫汝危
足力自健無險巇.安用童子兩肩爲
當年常竹紋無奇.猶託變化神葛陂
况此已是斑龍兒.長恐一旦風雲隨
復整頭角還天逵.未必久爲師有之
