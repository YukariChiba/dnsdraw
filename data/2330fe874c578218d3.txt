井德本來無得喪.居遷乃見井有仁
深穿闊甃世不少.聞名索實多非真
潢汙方集已登幹.驕陽未久先飛塵
盈虛既與陰晴變.安用華屋床雕銀
崇寧元年五六月.僦居偶在寺井濱
曾經畏日曝累朔.亦見霖雨傾彌旬
碧痕澄澄古甃上.消長不改蒼龍鱗
莫嫌營置近闤闠.莫厭資取多紛綸
深院無人轆轤靜.焉知此井常清新
