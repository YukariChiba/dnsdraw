城上闢新亭.似若規模小
誰知此亭中.景勝冠江表
湖山既回旋.煙雲仍縹緲
萬象森目前.不數花與草
公餘乘興來.聊以散懷抱
四時風物新.一一發天巧
芳春柳色連.長夏荷花繞
月明固已佳.雪積還更好
凭欄認歸舟.策杖送飛鳥
適意豈在大.容膝自足了
第我思故山.上章方告老
指日是行人.頗恨來不早
