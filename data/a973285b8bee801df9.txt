沙頭古招提.往來幾經行
茲來當春晝.解衣愒西楹
玉立青琅玕.小窗虛且明
紙帳白如雪.牀軟枕更平
偃仰四體適.欠伸困思生
須臾右脇卧.徑入華胥城
無人夢自覺.閴然四無聲
林間婆餠焦.悠悠時一鳴
翻身更從容.意泰氣亦清
連朝走丘壟.百拜不遑寧
老我久倦游.幸茲息營營
衰相益已迫.世念日愈輕
自欣天與閒.身是半髮僧
未能遂高隠.庶幾保餘齡
