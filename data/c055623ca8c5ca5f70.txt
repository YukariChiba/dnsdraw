終南徑甚捷.結茆鄰帝鄉
朝爲谷口翁.暮爲省中郎
先生獨何事.寄傲臨滄浪
才高世莫染.德薰名自香
青黄分誰數.膏火竟堪傷
遊心聖賢域.脫身憂患場
世路雖齟齬.天衢自騰驤
捫虱竟誰見.卧龍興何長
借居仲奄里.未升公德堂
十年逐流擯.千里坐相忘
頹齡或可借.辟穀豈無方
終期繼青蓮.摇筆頌紫陽
