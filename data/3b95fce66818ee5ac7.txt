秀嶺明東城.飛翠横空斷
烟霞互滅没.爽氣浮清旦
旁連仙人居.樓殿出天半
金龍蟠繡柱.銀榜開琳館
齊軒面青葱.下瞰綠篠岸
我嘗醉其上.謳吟雜悲歎
一時賢士夫.車馬共遊款
當年二學士.落筆瀉銀漢
曾賦齊軒詩.字字星斗爛
事逐雲雨空.鬼錄尚可按
重來兵火餘.觸目自悽惋
唯有軒前山.秀色還舊觀
曉猿驚未已.歸袂何必挽
胡爲走塵埃.廢此奇一段
山靈亦可畏.移文定嘲玩
