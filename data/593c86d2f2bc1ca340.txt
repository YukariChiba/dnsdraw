漢家天馬來宛西.天子愛之藏貳師
甘泉貴人寵第一.昆弟封侯真謂宜
軍書插羽廟選將.一朝百萬皆熊羆
大射盧山亦快意.死人亂麻非所悲
論功廟堂誰與敵.外廄皆是麒麟兒
白茅金印結紫綬.老將流落多瑕疵
天生富貴實有命.寧復憶君貧賤時
勢高累愚計慮遠.大志落落嗟徒爲
渭橋祖道一語泄.身釁邊鼓家流離
