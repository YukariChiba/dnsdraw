嘗聞升三清.真有上中下.官居乘佩服.一一自相亞.
霄裙或霞粲.侍女忽玉姹.坐進金碧腴.去馳飆欻駕.
今來上真觀.恍若心靈訝.只恐暫神遊.又疑新羽化.
風餘撼朱草.雲破生瑤榭.望極覺波平.行虛信煙藉.
閑開飛龜帙.靜倚宿鳳架.俗狀既能遺.塵冠聊以卸.
人間方大火.此境無朱夏.松蓋蔭日車.泉紳垂天罅.
窮幽不知倦.複息芝園舍.鏘佩引涼姿.焚香禮遙夜.
無情走聲利.有志依閒暇.何處好迎僧.希將石樓借.
