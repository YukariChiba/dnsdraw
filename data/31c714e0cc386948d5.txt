司馬德操.來就龐公
杖履直入.名姓不通
坐其堂上.指揮呼索
催令作黍.云我有客
龐公妻子.堂下羅列
拜且聽命.奔走陳設
此時龐公.適自外歸
忽見司馬.其喜可知
一堂之上.相從笑語
其旁觀者.莫分客主
我讀其書.愛其古風
真厚如此.精誠交通
量如溟海.義薄雲空
至於妻子.亦爲歎者
苟非其人.往往見駡
蓋有是夫.而有是婦
能佐夫義.善敬夫友
可警薄俗.可示厥後
