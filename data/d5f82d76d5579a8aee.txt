崎嶇上層山.十里到巍頂
天形露空闊.物態蓄深靜
羣峰峙其旁.儼若挈裘領
廣野闢於下.誰爲畫廬井
殿閣聳盛觀.松檜富清景
蕭然古佛界.邈矣真仙境
枯株吐芽蘖.晴雲發祥慶
盡手矜妙逸.詩毫事奔騁
乘高縱閒目.幽意適遐迴
班班見彷彿.歷歷可窮省
茲山介兩蜀.鎮壓猶巨屏
南連三峨巔.北距雙劍嶺
東西數萬里.高下幾千頃
地産號充盈.天時與康靖
民間豐歲樂.事外化日永
攬轡一登臨.茲焉聊賦詠
