廬宮山下州.湓浦沙邊宅.宅北倚高岡.迢迢數千尺.
上有青青竹.竹間多白石.茅亭居上頭.豁達門四辟.
前楹捲簾箔.北牖施床席.江風萬里來.吹我涼淅淅.
日高公府歸.巾笏隨手擲.脫衣恣搔首.坐臥任所適.
時傾一杯酒.曠望湖天夕.口詠獨酌謠.目送歸飛翮.
慚無出塵操.未免折腰役.偶獲此閒居.謬似高人跡.
