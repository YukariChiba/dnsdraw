去年客京華.酷暑不可度
時爲冷泉登.稅駕脫巾屨
風外雜佩鳴.松根一竇注
可聞不可挹.已足盪袢暑
朅來黄埃中.夢遶湖西路
寧知虎頭側.碧溜依紺宇
琤淙響琴筑.噴噀起霏霧
餘潤碧苔滋.照影紅葵嫮
凉氣濯毛骨.寒聲到樽俎
况陪持斧翁.觴詠澣塵慮
坐著錦囊生.歌煩桃葉女
向來湖西亭.聽泉渠須數
逼人灑清寒.如翁玉雪句
更喚泉間龍.爲霖下山去
