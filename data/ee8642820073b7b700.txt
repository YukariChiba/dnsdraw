佛教入中土.貝多凡幾翻
摩騰導其流.僧伽鼓其瀾
乃建窣堵波.髙標屹參天
劃如五彩虹.上與青霄干
兹塔更奇古.層簷俯通川
江山遞隱見.萬象森迴環
公子抱遠韻.登臨眇風煙
仰穿龍蛇穴.旁瞰日月懸
茫茫悉細碎.寓目疑無全
歸來吐妙句.字字勞精甄
嗟我方屏處.勝遊阻清緣
幸窺慈恩作.如見衆寶山
宗風久寂寞.紵絮何其寒
安得師子吼.震此龍象筵
關弓挾白羽.櫜鞬相周旋
當分寶塔坐.一瞬三萬年
