維揚一株花.四海無同類
年年后土祠.獨比瓊瑶貴
中含散水芳.外團蝴蝶戲
酴醾不見香.芍藥慚多媚
扶踈翠蓋圓.散亂真珠綴
不從眾格繁.自守幽姿粹
嘗聞好事家.欲移京轂地
既違孤潔情.終誤栽培意
洛陽紅牡丹.適時名轉異
新榮託舊枝.萬狀呈妖麗
天工借顔色.深淡隨人智
三春愛賞時.車馬喧如市
草木稟賦殊.得失豈輕議
我來首見花.對花聊自醉
