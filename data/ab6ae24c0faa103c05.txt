凝塵不去鼠行几.劃見巨然與千里
修眉拂略遠意開.碎點孤烟樹如薺
髯龍鬰鬰新翠摇.我覺鄭公殊嫵媚
懸知自是棟梁具.歲晚霜雪須飽試
舊聞北岳鍾沍寒.長松造天冰裂地
蒼皮玉骨不受凍.礧砢千丈世絕擬
誰能爲我試貌取.奇姿偉狀來眼底
張君平生飫所見.雅復愛此秀而美
雖然莫作差池觀.老壯險夷同一致
