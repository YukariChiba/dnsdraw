曹生畫手信有神.毫端風雨生奫沄
波濤不合來翻屋.鮫鰐何須欲噬人
湯湯此水勢方割.陽侯鬰怒馮夷搏
鼉擲鯨呿海岳驚.霧塞雲昏光景薄
開元將軍愛驊騮.拳奇滅沒隘九州
時危此物豈易得.寫此尚可銷人憂
末有乃孫畫乃水.逋客見之心欲死
雷奔電擊走中原.魚怖龍愁寧忍視
先生道眼高崑崙.聊將妙語破迷津
中流險絕待舟楫.四海浩蕩須經綸
我生甘作淮海客.身脫垂涎頭雪白
驚心未定畏漰湍.欲覓平波泛家宅
此身端的老江湖.雨笠煙蓑是所圖
他年但飽揚州米.今日寧論甓社珠
