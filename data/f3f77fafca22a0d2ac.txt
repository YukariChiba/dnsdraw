三峰真奥區.陸海富佳實
此物冠九州.未數梨與栗
園丁力扶持.璀璨成妙質
鏤花淹宿露.紅暈生晚日
玉顔醉自頳.豐肌滑仍密
風味照盤飱.名字愈痺疾
衞侯報瓊瑤.盛德豈埋没
野人獻根株.春雨助芽蘖
何當垂露顆.照眼行突兀
疇敢與荔子.飛電爭置驛
况復具苞苴.緘封鑽巨室
一酌呼吾人.甘酸漬崖蜜
人生鮮知味.相餉不可失
