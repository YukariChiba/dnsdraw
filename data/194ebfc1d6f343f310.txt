雨餘榴火欲燒空.宮槐老翠闇薰風
即今此景那可恃.忽觀玉露泣芙蓉
請公文急出新格.一變茅黄兼葦白
坐令鼠輩掃地空.毋使再來相主客
異日光芒李杜高.聲價豈但一時豪
故應高視空四海.紛紛過眼萬銀袍
我生作意遊弱水.蓬萊杳隔三萬里
何如平地揖詩仙.一洗從來鄭衛耳
期公便作九鼎重.雲水未容扁舟弄
漫天霖雨在胸襟.半夜吹作高宗夢
鬼方月窟雖殊陬.願治之心輒相投
澤民事業無多子.要使人人鼓腹遊
