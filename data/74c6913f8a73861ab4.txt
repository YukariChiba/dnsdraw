金吾馳騎東復西.督兵萬指平沙堤
傳言築路拜新相.恐與九衢同一泥
夜來上在蓬萊宿.手寫姓名符夢卜
連詔黄門下北扉.趣草贊辭登力牧
平明劍珮羅東閣.大字滿行書德業
謁者長言告紫宸.感召一庭和氣合
上心喜曰予良弼.未謝急宣令直筆
群吏迎歸政事堂.指顧之間歌畫一
午漏初移催入馬.寶带盤腰印垂胯
歸來冠蓋爛盈門.異口同音賀太平
