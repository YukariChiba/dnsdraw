盧公全盛時.桃李何紛紛
冠蓋蔽白日.談笑起青雲
林翁我鄉曲.同業又同門
如何三十年.白頭始相聞
全家作楚鬼.隻影窮江源
起手問曲折.口澀不肯言
寧非衣食牽.猶頼齒頰存
歎此皆有數.吾書已云云
下盡浮世塵.上通先天根
事來即順受.不得勞悲欣
我老耕破硯.百錢混人群
聽之如飲醇.油油至微醺
所恨各有役.東帆復西轅
平生李元禮.歸爲致寒暄
