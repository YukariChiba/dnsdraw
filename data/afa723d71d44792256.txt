岱宗崢嶸乃爲嶽.丈夫可不志特達
平生論人每如此.楊子入眼吁可愕
清班突見頎而長.開口四坐薄曉霜
自言磈磊不可茹.正須一吐空肝腸
太學黄虀了殘業.又携束書去挈挈
偃㦸韜戈吾已衰.快刀斫案子甚决
古人作事令人驚.今人豈不如古人
折枝要是不爲爾.長劍在手無蛟鯨
楊子楊子吾所許.舉杯酌君肝膽露
期君直到黄髮時.無使英名一塵汙
