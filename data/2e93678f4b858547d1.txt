生來未嘗畜良馬.近得此駒誠可嘉
骨節權奇毛肉好.此種無乃真渥洼
健蹄駸駸穩而疾.歷目一過如飛霞
自歸官下少出入.惟是芻粟意轉加
前時相期好天色.往返百里馳平沙
誰謂兵奴踠其足.針烙熨裏成瘢痂
立多氣毒憤入肺.雙膁攢縮兩鼻呀
庸工謬藥久不效.倒死櫪下鬃髟髿
敝帷一區瘞以贈.惜爾命薄如萎花
子平平時最愛爾.對客滿坐常洪誇
今朝見爾忽斃踣.重以好詩形嘆嗟
嗟余逐貧官職小.此馬豈合居余家
從今但只跨款段.壞轡破鞍仍短檛
