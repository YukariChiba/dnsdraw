浣紗溪上浣紗女.野服山花照寒水
含嚬慘淡不勝愁.猶使東鄰駭西里
山鳥淵魚無定識.俯見潜逃仰驚起
矜花睠月春復秋.長恐朱顔成暮齒
君王掄選入吳宮.吳宮寂寞無桃李
芙容一笑君意傾.宰嚭言行子胥死
姑蘇臺榭游麋鹿.闔閭城闕生荆杞
蛾眉倩盼應自成.築宮教習胡能美
當時掩抑無人顧.今日爲君除國恥
君莫怪騄驥鹽車弭耳時.誰人不作駑駘比
