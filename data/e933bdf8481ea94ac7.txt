孝饗邦儀重.親祠祏室開
推尊二祧合.獻力九賓來
寶蔡前涓日.祥霙近弭災
鈎陳嚴法仗.綿蕝謹容臺
祓坐皇爲邸.登車斗轉魁
三辰隨藻衮.百末湛雲罍
徧祼靈心像.終歌帝祉隤
華紳紛嶽抃.端闕儼天回
蠅筆言絲慎.雞場赦鼓催
好生先祝網.作解遂成雷
賁有戔丘帛.刑無棄道灰
須知蒙福意.萬事入康哉
