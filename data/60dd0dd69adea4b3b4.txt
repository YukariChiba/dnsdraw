十年奔走風塵中.學殖不進身愈窮
夢斷江南不得往.坐嘆歲月如驚鴻
君家政當匡廬路.時有僧行附書去
每念君家草堂好.便欲移家就君住
當時氣象已參差.今日情懷況遲暮
斯文未喪欲誰託.交游十人九不樂
百川東下障狂瀾.伯兄嶷然如斷山
蒼蒼在上久無意.空使妙句留人間
兩季只今名籍籍.北方人士所未識
未歇中原胡馬塵.且喜沙頭風浪息
高安相遇一長吟.盛夏苦雨成淫霖
顧我無能甘畎畝.如君豈合在山林
豫章老矣棟梁在.莫厭它時斤斧尋
