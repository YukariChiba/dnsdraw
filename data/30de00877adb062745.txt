雨中爛熳睡.門徑橫林扉
朝暉入甕牖.起我聊伸眉
良遊眺江郊.攬袂風披披
平瀛漲新綠.灧漾摇晴陂
雲巒靄空翠.煙樹森華滋
潭漁下罜䍡.隴種行樓犁
貪穿康樂屐.更杖原思藜
阿宜倦遊還.心事嗟多違
新功在琢句.非復吳下時
淵明賦歸來.今是知昨非
君看古賢達.茹草甘長饑
悠悠身外事.凜凜胸中奇
因賡喜霽作.用代城南詩
