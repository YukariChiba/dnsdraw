疲氓多菜色.去守乏棠陰
屬慮千峰旱.俄聞六月霖
麵灘船欲澀.茗務井還深
香潤迴瓜圃.聲酣起蔗林
炎官初恣肆.道暍稍侵尋
畏日方焦野.油雲忽冒岑
此凉甦萬病.厥價倍千金
解郡雖踰歲.留家尚至今
田登欣米賤.屋老懼書淋
遥念兒衣醭.兼虞婦竈沈
凄清傳古調.憂悶豁煩襟
拭汗紕綀帨.搔頭斷玉簪
却思穿石罅.共坐聽泉音
韭脆鮮鱗縷.梅芳煮醖斟
一江同照影.兩地隔論心
疑雪佳公子.輸君日對吟
