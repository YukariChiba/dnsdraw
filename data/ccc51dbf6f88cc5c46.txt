王爵無細大.得請即為恩.君求戶曹掾.貴以祿奉親.
聞君得所請.感我欲沾巾.今人重軒冕.所重華與紛.
矜誇仕台閣.奔走無朝昏.君衣不盈篋.君食不滿囷.
君言養既薄.何以榮我門.披誠再三請.天子憐儉貧.
詞曹直文苑.捧詔榮且忻.歸來高堂上.兄弟羅酒尊.
各稱千萬壽.共飲三四巡.我實知君者.千里能具陳.
感君求祿意.求祿殊眾人.上以奉顏色.餘以及親賓.
棄名不棄實.謀養不謀身.可憐白華士.永願淩青雲.
