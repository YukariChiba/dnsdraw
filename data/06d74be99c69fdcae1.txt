窮居日荒涼.杜門與世絕
親故日夜疏.詩書固宜缺
符離雖陋邦.賢士稍羅列
德操青雲器.議論輩前哲
外貌發英華.中心瑩冰雪
介然特立士.勁氣剛于鐵
攘臂辯是非.孰能逃區别
信民粹而和.名利誠難悅
汩沒稠人中.獨抱雲松節
偉哉二三子.實乃邦家傑
我来從之游.內顧慙疏拙
欣然對三益.放懷歌數闋
已矣不須言.渠當爲君說
