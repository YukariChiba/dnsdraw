菊花初抱葉.始見春光來
綠蓓今著花.又見秋風回
高天不容土.白日安可栽
一世如大瘧.寒暑還相催
使我明鏡匣.羞爲蒼顔開
流年可奈何.獨有金螺杯
閒秋無丈尺.付與令翦裁
况茲佳節近.秋日宜樓臺
菊花又密鬧.爛若金縷堆
如何不自樂.行繞空徘徊
秋風不惜花.即見飛蒼苔
惟此一樽酒.萬事皆塵埃
