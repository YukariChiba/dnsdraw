暇景屬三春.高臺聊四望.目極千里際.山川一何壯.
太華見重岩.終南分疊嶂.郊原紛綺錯.參差多異狀.
佳氣滿通溝.遲步入綺樓.初鶯一一鳴紅樹.
歸雁雙雙去綠洲.太液池中下黃鶴.昆明水上映牽牛.
聞道漢家全盛日.別館離宮趣非一.甘泉逶迤亙明光.
五柞連延接未央.周廬徼道縱橫轉.飛閣回軒左右長.
須念作勞居者逸.勿言我後焉能恤.為想雄豪壯柏梁.
何如儉陋卑茅室.陽烏黯黯向山沉.夕鳥喧喧入上林.
薄暮賞餘回步輦.還念中人罷百金.
