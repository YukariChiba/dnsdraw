我來寓杉江.客館未煖席
紛然羣盜起.環境暗鋒鏑
束装呼僕夫.又復事遠適
峨峨章源嶺.峻峭初未識
攀援僅能進.十步九傾側
風吹霧雨冰.草木盡矛戟
朝登暮始降.落日半天赤
兒童饑屢啼.徒御疲已極
薄遊玉華洞.庶可稍休息
東郊遽不開.蜂蟻迭吞食
避寇如避弩.吾敢憚行役
驅車適沙陽.頗喜田野闢
雖經兵火餘.邑屋幸如昔
舊遊疑夢中.一一有遺跡
寓軒存佛宫.脩竹自春色
峥嶸凝翠閣.尚對七峰碧
故人皆避地.誰與道胸臆
理舟劍浦行.稍就寛曠域
溪流正湍暴.惡子亦充斥
脫身險阻中.恊濟藉衆力
吟哦杜陵詩.妙語皆中的
喪亂古今同.臨風意如織
