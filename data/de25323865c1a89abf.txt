扁舟如竹葉.塊坐筋脈緩
起尋筇竹杖.散步午沙暖
石浄困還坐.江綠污仍盥
山轉孤渚沒.岸落細路斷
草色暝煙霧.花樹見村畔
物象總相愜.欲遣詩句管
詩成自吟哦.兩袖春風滿
皛皛日欲暮.我行亦已懶
聊復喚疏蓬.疊骨作小款
范蠡定何人.得遂老蕭散
我待功成後.此語正恐誕
徑欲具蓑笠.煙雨隨蠻蜑
