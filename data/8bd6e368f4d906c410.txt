吳兒輕生命如線.赤脚翻身踏江練
南人慣看心不驚.北客平生眼希見
海上潮來雪不如.中郎詩成錦初爛
句法豈但窺澄江.壯士何從挽天漢
飛流濺沫不足論.萬壑千巖此爲冠
觧言越嶠翠摩空.歲與浪花爭隱見
我亦蒼顔閲九州.始問江神得奇玩
六年東望西興雲.歲月崩奔一飛箭
擬將匹練作江圖.歸與故人誇偉觀
倘從江海識波濤.分逐秋篷共流轉
試令海若語馮夷.慚色自應須滿面
誰當更草海潮篇.詞采風流付王翰
