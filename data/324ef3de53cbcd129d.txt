昔我初見子.子時客京師
聞名久不獲.既得過所知
示我一卷書.大小百首詩
我嗜不可輟.熊蹯薦朝饑
約子彭城遊.念當行有期
中間忽倉卒.决去不子辭
子後來高郵.我居淮之湄
中間無百里.詩句屢欲馳
客來得子書.云子久南歸
投書不能讀.恨我聞之遲
使我早知此.扁舟尚能追
遠別不執手.近居不相携
每念今悵昔.耿耿衷腸悲
子行日已南.我去日已西
音書不可頻.何以慰我思
