予少擇交游.有友四五子
仲默姿不凡.好學喜觀史
寄我新詩章.我驚欲掩耳
昔日心未降.而今已降矣
我久事章句.滋味一盃水
平生况多愚.於己不自揣
林間等蟬噪.井底作蛙視
今焉見君詩.吾誠二蟲比
豈敢妬且熱.低頭拜不止
思欲和其音.兀坐輙忘起
沉吟竟不成.徒覺倦兩髀
從今焚筆硯.不復坐書几
