飛溜無時斷.行雲一日停
半年嗟苦雨.三度扣禪扃
巖岫方從認.松篁恰得醒
草花多掩歛.岸竹半伶俜
舟子應頻喚.山農訝屢經
濺衣黄土重.侵屨碧泉冷
溪合高低白.林迷上下青
乍褰綿作障.重展玉爲屏
古佛靈如在.微官德豈馨
心懸炷香案.容肅換衣亭
晚照催歸騎.清風惜暑櫺
凭高閑一顧.人世是浮萍
