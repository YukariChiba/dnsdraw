大熱金石流.日色赤可畏
鄙夫先多病.喘息僅存氣
飲冰不救渴.膚汗那容睡
秋風幾時來.不問黑貂敝
林梢墮斜陽.凉颸颯然至
呼童汲井泉.洒掃庭中地
胡牀得露坐.始覺有生意
老妻破甘瓜.兒女膝下戲
鳴蟬雖强聒.亦足代鼓吹
坐久月照人.金波正澄霽
惜哉疲薾甚.杯酒未敢置
浮生能幾何.荏苒忽中歲
四時更代謝.寒暑不可避
幻身豈長存.中有不遷義
且享今夕涼.百年安用計
