深居毒歊煩.沸鼎遊羣魚
金凉念何許.頗欲膏吾車
行行有佳處.舍南得精廬
方塘水泠泠.嘉樹陰疎疎
寒光四圍之.氣象豁以舒
清濁本相形.暑去不待除
赤脚踏潺湲.褫带凌空虛
杯盤固草草.言歸且徐徐
山僧擅幽勝.意輕南面孤
久矣不復貴.厭棄同污渠
貴人便宴安.大第如清都
華堂貯窈窕.高門列車徒
往往慕閒曠.偶此樂有餘
蛇蚿漫相憐.鵬鷃端異趨
不如聽鳴禽.勸我提胡盧
