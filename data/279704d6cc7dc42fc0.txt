雲行方陸離.月出重蔽虧
旋聽隠其響.已見沛然馳
信有誰能禦.那云鼓再衰
天瓢快傾瀉.旱魃勇鞭笞
卧想歌謠疾.頓寬車戽疲
中宵猶颯沓.既曉尚紛披
五日能如一.有年端可期
旱頭今已破.雨脚不難垂
使者豈爲德.天心茲可知
在予非赫赫.於汝要熙熙
始急救荒法.終傳喜雨詩
但須觀氣象.不必問蓍龜
米賤行當復.物生斯得宜
寧容倦游者.侘傺獨天涯
