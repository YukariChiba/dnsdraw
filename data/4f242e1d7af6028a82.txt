高人必愛竹.寄興良有以.峻節可臨戎.虛心宜待士.
眾芳信妍媚.威鳳難棲止.遂於鼙鼓間.移植東南美.
封以梁國土.澆之浚泉水.得地色不移.淩空勢方起.
新青排故葉.餘紛籠疏理.猶複隔牆藩.何因出塵滓.
茲辰去前蔽.永日勞瞪視.槭槭林已成.熒熒玉相似.
規摹起心匠.洗滌在頤指.曲直既了然.孤高何卓爾.
垂梢覆內屏.迸筍侵前戺.妓席拂雲鬢.賓階蔭珠履.
抱琴恣閑玩.執卷堪斜倚.露下懸明璫.風來韻清征.
堅貞貫四候.標格殊百卉.歲晚當自知.繁華豈雲比.
古詩無贈竹.高唱從此始.一聽清瑤音.崢然長在耳.
