鄭子有書癖.對書百事忘
頭亂不暇櫛.炙冷不暇嘗
持此金石心.力求古文章
吟哦屈宋作.蚤夜聲琅琅
方揮却日戈.耻窺及肩牆
不見今六年.所得非復常
扁舟夜過我.劇論神激揚
徐出二三篇.稊米於太倉
已足起衰懦.黑絲生鬢霜
使得盡見之.殆可鍼膏肓
願子繼自今.勿惜傾錦囊
因來數爲寄.歲晚慰所望
