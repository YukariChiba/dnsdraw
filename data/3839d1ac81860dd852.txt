心親出傾蓋.氣合論夙因
久已仰高誼.竊伏淮海濱
夫子真自重.不減南國珍
笑談带富貴.翰墨生精神
譬如千江月.處處能分身
而予續高韻.坐客譏效顰
安知磁石針.妙處無陳新
思君欲夜話.痛嗟隔城闉
熟讀寄來詩.秀色摩清春
便覺海棠雨.圓吭爭滑唇
游絲登百尺.飛絮沾泥塵
要當爲設榻.敷以白氎巾
看君把麈尾.抑氣思舊申
涼肝藉苦語.激烈敢不遵
