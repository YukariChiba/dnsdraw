悲哉為儒者.力學不知疲.讀書眼欲暗.秉筆手生胝.
十上方一第.成名常苦遲.縱有宦達者.兩鬢已成絲.
可憐少壯日.適在窮賤時.丈夫老且病.焉用富貴為.
沉沉朱門宅.中有乳臭兒.狀貌如婦人.光明膏粱肌.
手不把書卷.身不擐戎衣.二十襲封爵.門承勳戚資.
春來日日出.服禦何輕肥.朝從博徒飲.暮有倡樓期.
平封還酒債.堆金選蛾眉.聲色狗馬外.其餘一無知.
山苗與澗松.地勢隨高卑.古來無奈何.非君獨傷悲.
