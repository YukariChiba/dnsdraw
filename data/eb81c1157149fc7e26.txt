朝躋天門路.暮宿白雲杪
超然六合外.如翼鸞風矯
運眸極遐曠.收念息奔擾
盤盤上絕頂.獨立顥氣表
天壁涌神泉.玉龜泳靈沼
凌奧無螫蟲.集灌盡百鳥
勝景窮賞踐.陳迹嗟緬眇
接遯終焉托.真仙事殊窅
雲露相飄颻.塵途忘湫湫
躡屐游已屢.操觚才患少
思軋幾沉伏.神馳空縹緲
謝客興不淺.尚子計未了
何時出塵籠.重看衆山小
