吾黨侯生字叔起.呼我持竿釣溫水
平明鞭馬出都門.盡日行行荆棘裏
溫水微茫絕又流.深如車轍闊容輈
蝦蟆跳過雀兒浴.此縱有魚何足求
我爲侯生不能已.盤針擘粒投泥滓
晡時堅坐到黃昏.手倦目勞方一起
暫動還休未可期.蝦行蛭渡似皆疑
舉竿引線忽有得.一寸纔分鱗與鬐
是日侯生與韓子.良久歎息相看悲
我今行事盡如此.此事正好爲吾規
半世遑遑就舉選.一名始得紅顏衰
人間事勢豈不見.徒自辛苦終何爲
便當提攜妻與子.南入箕潁無還時
叔起君今氣方銳.我言至切君勿嗤
君欲釣魚須遠去.大魚豈肯居沮洳
