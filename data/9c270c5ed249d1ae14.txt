洛陽有愚叟.白黑無分別
浪跡雖似狂.謀身亦不拙
點檢盤中飯.非精亦非糲
點檢身上衣.無餘亦無闕
天時方得所.不寒復不熱
體氣正調和.不飢仍不渴
閑將酒壺出.醉向人家歇
野食或烹鮮.寓眠多擁褐
抱琴榮啓樂.荷鍤劉伶達
放眼看青山.任頭生白髮
不知天地內.更得幾年活
從此到終身.盡爲閑日月
