世役不我牽.身心常自若.晚出看田畝.閑行旁村落.
累累繞場稼.嘖嘖群飛雀.年豐豈獨人.禽鳥聲亦樂.
田翁逢我喜.默起具尊杓.斂手笑相延.社酒有殘酌.
愧茲勤且敬.藜杖為淹泊.言動任天真.未覺農人惡.
停杯問生事.夫種妻兒獲.筋力苦疲勞.衣食常單薄.
自慚祿仕者.曾不營農作.饑食無所勞.何殊衛人鶴.
