鄉來江西遊.見以旴水陰
博約劍津掾.亦復聆正音
轉眼貼天高.再見無路尋
把茅丹丘城.謝家蘭玉森
君家龍首兄.絳帳開沈沈
有時過蕭寺.借榻清風林
笑我泉石痼.示以膏肓針
欲彈廣陵散.惜無中散琴
欲上南陽疏.不如梁甫吟
琴以歌南風.吟以道古今
一鳴才邕邕.忍見鳳鳥瘖
朣朣垂景星.坤維長照臨
