陰陽變化萬物從.其間至神惟真龍
庸夫俗眼不得見.或躍或潜無定跡
後來高士探元窟.素縑摹畫求形容
在昔擅名能幾人.爭爲妍巧誇殊功
東朐徐氏奮奇趣.俊筆醉揮欺古風
爲余好事輒寫寄.老鱗蒼鬣驚盲聾
怒摶滄海噴白浪.暗拖暮雨橫長空
雙雙頭角戰初罷.奔騰半沒寒雲中
只恐霹靂生坐上.爪牙活動拏寰穹
軒昂當世稱獨步.貴臣褒譽聞宸聰
黄金扇成爭進入.雄聲一日喧深宮
從此毫端愈珍重.千歲萬歲傳無窮
