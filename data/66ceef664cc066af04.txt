隠吏朱墨暇.飽眠北窗風
時呼方外客.逃暑尊酒中
寂寞杜拾遺.四壁口不供
坐取盤餐款.哀哉豈天窮
何如平生友.磁鐵間不容
每懷千里駕.今作五斗逢
吏行散鳬鶩.楸局收鸞龍
共話十年舊.事往如飛蓬
浮榮真一戲.何者爲窮通
應須河漢語.浄洗芥蒂胸
僕夫適在門.客醉尊亦空
更爲後日約.及此芙蓉紅
