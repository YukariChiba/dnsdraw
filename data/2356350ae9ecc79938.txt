昔人帝城願一入.君今翩翩去何亟
向來一念君親同.夜夢倚門人髮白
人生適意富貴齊.况是求歸真得歸
江風飽帆不可挽.恰恰春好花濃時
君於文字識源委.筆勢逼人殊亹亹
每來握臂相與言.我屢點頭興嘆喟
三年厭踏東華塵.聽鷄走馬常踆踆
黑頭使君豈不貴.腰間見綬我亦驚
蜀吳相望八千里.到家遥想慈顔喜
上堂跪觴下堂拜.應有輝光照庭戺
白鶴勝峰記昔游.醉墨淋漓在上頭
君行有暇試尋覓.不知已掃黄泥不
