敦復想爲詩.目見無全牛
天工忌其才.小邑使拘囚
漫塗以塵埃.訟訊羣啾啾
尚于紛紜中.逸興時奔流
不知誰使之.瞥爾爲南遊
驊騮解其縶.鷹隼脫於鞲
山川困搜羅.風月遭嘲咻
舉手聊探之.縱橫爛琳璆
不有同行人.更歌而迭酬
天應憫子勞.久苦暫使休
奈何少縱之.一放不可收
歸來見我喜.逸氣凌高秋
我竊不自量.妄將挾其輈
心知不可追.子幸爲我留
君方嚴旗幢.我亦戒戈矛
將圖詰朝見.百敗非予羞
