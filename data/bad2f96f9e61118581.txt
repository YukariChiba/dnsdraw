士習與世換.一墮不自持
寧如二女子.至性不自移
人之能爲人.所懼大節虧
吾父死汝手.吾身豈汝隨
匪云隨我節.義合同其歸
空山雨流血.白日寒無輝
女子有是哉.道旁爲嗟咨
北風颯萬類.始見青松姿
有女焯其行.發潛可無詩
死其身不顧.身後遑所知
傷心復傷心.風味日以漓
寄語讀書者.曷不媿於斯
