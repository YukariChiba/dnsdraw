怪得寒風瘦.窗明積漸加
起來裘潑水.逆視竹生花
厚貌分羣品.新裝副六珈
飄零飛落葉.轉動絞回車
無定從高下.忘形變邇遐
郊坰鋪毳罽.階砌撒江沙
灑壁侵修飾.填坑旋不漥
屋頭昂怪獸.山脊走長蛇
萬木枝都亞.中庭石盡遮
獅符蹲陡踞.龍井噴增呀
撲面輕盈甚.裝衣點綴斜
礎閑開匣鏡.碑仆插梳牙
同色連千里.虛光合萬家
壓災時世重.爲瑞老農誇
勢極雲天際.威凌凍水涯
凹兜坡崿岝.條突樹牙槎
客子衣裳怯.王孫酒力奢
影浮垂繡幌.香带落梅花
籭簸知神女.門屯想夜叉
未能三十韻.旋瀹試烹茶
