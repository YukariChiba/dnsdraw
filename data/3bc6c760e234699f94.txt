行殿秋未晚.水宮風初涼
誰言此中夜.得接朝宗行
靈鼉振鼕鼕.神龍耀煌煌
紅樓壓波起.翠幄連雲張
玉簫冷吟秋.瑤瑟清含商
賢臻江湖叟.貴列川瀆王
諒予衰俗人.無能振頹綱
分辭皆亂世.樂寐蛟螭鄉
棲遲幽島間.幾見波成桑
爾來盡流俗.難與傾壺觴
今日登華筵.稍覺神揚揚
方歡滄浪侶.遽恐白日光
海人瑞錦前.豈敢言文章
聊歌靈境會.此會誠難忘
