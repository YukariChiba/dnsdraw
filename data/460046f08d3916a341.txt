柳侯白首郎.風格終近古
舊游日零落.新輩誰與伍
人情逐時好.變化無定主
試看近時人.相教蹈規矩
行身劇孔孟.稱道皆舜禹
但求免譏評.豈顧愁肺腑
坐令不羈士.舉足遭網罟
緬懷我生初.遺俗尚目睹
中庸雖已亡.比近則猶愈
老成慎趨好.後生守淳魯
豈效相謾欺.衒牛沽馬脯
過惡酒色間.可罪非可惡
譬如嵇與阮.心迹豈深蠹
京師逢柳侯.往事能歷數
嘆息子美賢.相與實舊故
至今存篇章.醉墨龍蛇舞
斯人今苟在.亦恐終囚虜
惜哉時論隘.安置失處所
一麾寄河壖.垂老幸有土
世俗安足論.且盡杯中醑
