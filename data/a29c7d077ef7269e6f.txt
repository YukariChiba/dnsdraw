李唐韓吏部.矯矯文宗師
立言作諸箴.勵世亦自規
游箴警惰廢.事業終光輝
言箴慎囁囁.張口觸禍機
行箴死所守.於義無乖違
好惡不悖理.戒或私是非
知名懼浮實.動主嫌怨隨
五者日踐履.要以君子歸
與可知道粹.期至嚴奧窺
誦已記所志.礲石鎸其辭
俾之揭堂上.使後亦忽隳
夫人貴且富.非得强自爲
入賢去不肖.在己不在時
希韓亦韓徒.中道無已而
