斟酌元氣.斗爲帝車
四時迭運.其信也且
天道不言.莫非教歟
日之升矣.雲翳掃除
本無體質.湛然太虛
歷山舜耕.雷澤舜漁
天德首出.茲焉權輿
晉齋作詩.誨語勤劬
我處山樊.飲水飯蔬
一雨蘇旱.民氣歡如
東鄰殺牛.西鄰刲豬
市賈不售.始到吾廬
買來烹之.每食無餘
凉哉枕簟.凄其葛綀
忽念世塗.滔滔淪胥
自昔興亡.具載詩書
蠱弊極矣.誰與爬梳
已而諦思.驚餌如魚
誰謂王門.可輕曳裾
觀詩末章.荷兄警予
老冉冉至.虛度望舒
學貴密察.勿事恢疏
一念微差.惡草必鋤
真剛大勇.那可躊躇
未濟濡尾.既濟濡袽
元自昭晰.無惑可祛
拜兄忠告.其敢忘諸
且此養疴.誰毀誰譽
