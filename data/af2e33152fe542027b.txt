城頭渡可涉.早禾渡可斟
試問安用舟.春水三丈餘
是維一都會.駔儈權征輸
鬰鬰多大姓.儒冠頗詩書
以武斷鄉曲.舊俗小未除
厭囂謝近市.斬絕得僧區
此地美水竹.林明見浴鳬
相追啑菱藻.天樂非世娛
憶在田園日.放浪友禽魚
今來長山邑.忍饑撫惸孤
出入部曲隨.咳唾吏史趨
形骸束簪笏.可意一事無
謀生理未拙.仰愧擁腫樗
曲肱晴簷低.結網看蜘蛛
