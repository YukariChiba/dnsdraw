移松自南山.昔種十三株
連歲苦久旱.十一已彫枯
兩株偶得生.喻年未自如
近覺稍得地.翠柯漸扶疏
乘春抽芳心.歲長二尺餘
漸有干雲勢.軒昂出楸梧
對立聳奇姿.秀發動吾廬
紛紛視衆木.雀鷇望鳳雛
清風爲我來.飄爽洒我裾
足爲送老資.日待偃蓋舒
予今亦已老.顧步良躊躇
想當千載後.黛色凌天衢
