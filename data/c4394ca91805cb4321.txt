憲台文法地.翰林清切司.鷹猜課野鶴.驥德責山麋.
課責雖不同.同歸非所宜.是以方寸內.忽忽暗相思.
夏日獨上直.日長何所為.澹然無他念.虛靜是吾師.
形委有事牽.心與無事期.中臆一以曠.外累都若遺.
地貴身不覺.意閑境來隨.但對松與竹.如在山中時.
情性聊自適.吟詠偶成詩.此意非夫子.餘人多不知.
