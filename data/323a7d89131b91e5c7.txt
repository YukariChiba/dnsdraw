招謗坐多談.近稍遵寡語
仰嗟濁惡世.友道終愧古
君獨淡無營.誦經如穀布
見人作白眼.此意吾亦與
十年雲水間.所至每同處
舊游雖陳迹.歷歷尚可數
更期秋風高.結伴湘山去
我生無寸長.百事仍莽鹵
不知獨何修.得與君輩伍
無乃造物者.不殺念癡魯
雲居無所爲.粥飯聽鐘鼓
不材獲飽暖.此德荷佛祖
詩成自誇笑.聞者亦驚顧
已決寡語隄.事過乃知誤
畢卓卧甕邊.謝琨挑鄰女
見之獨傲然.真情人不怒
君能識此意.吾語亦可恕
