清晨臨江望.水禽正諠繁
鳧鴈與鷗鷺.游颺戲朝暾
適有鬻雞者.挈之來遠村
飛鳴彼何樂.窘束此何冤
喔喔十四雛.罩縛同一樊
足傷金距蹜.頭搶花冠飜
經宿廢飲啄.日高詣屠門
遲迴未死間.飢渴欲相吞
常慕古人道.仁信及魚豚
見茲生惻隱.贖放雙林園
開籠解索時.雞雞聽我言
與爾鏹三百.小惠何足論
莫學銜環雀.崎嶇謾報恩
