荒村無雞豚.何以供刀机
山蔬雜百種.此物含妙理
幽居有勝事.一笑隨稚子
朝甑飯鳧茈.暮鼎羮馬齒
筍包出土肥.蕨芽含露紫
試採少陵苣.更擷天隨杞
舉杯香覆坐.搖喉滑流匕
悠然理塵策.果腹萬事已
君看金谷樓.步障五十里
韭虀及豆粥.爲具咄嗟耳
回觀奇禍作.一死政坐此
寄聲肉食徒.吾事勿輕鄙
