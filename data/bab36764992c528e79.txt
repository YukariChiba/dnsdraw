迢迢朱雀航.飛蓋共淩越
東風石子岡.芳草微徑絕
生公法堂在.清夜貯明月
回認城郭遊.春華爛晴雪
長烟動江隩.微雲泊山脅
連檣去遲回.白鳥屢明滅
江山信清麗.人物久銷歇
戍堡定荒凉.投身計何拙
塵衫與汗馬.端爲老生設
李侯朱門俊.許與盡時哲
俛首就微班.剛腸頗摧折
人生特眠飯.似是此身切
歲晚賦歸田.非君復誰結
