上人胸腹包琅玕.醉目睥睨臨冰紈
墨池頃刻波瀾翻.虬龍尾尾垂雲間
搖曳天矯若可攀.霹靂轟斧電火騫
卒章雨雹霏漫漫.澒洞恐懼坤軸掀
白沙縱横仆鼉黿.屋漏壁折安足言
鳥驚出林避彈丸.斗高復下騰修翰
朽木欲折枯藤攢.逸興不顧長毫乾
客如堵牆爭縱觀.詎知堊盡吾鼻端
黄金論斗珠走盤.數字不售尤爲難
爾嘗愛我說玄理.爲我落筆動盈紙
張顛懷素嗟已矣.上人之書無與比
