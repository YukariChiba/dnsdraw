我愛包胥哭.一哭救楚國
事君盡其忠.垂名千世則
我愛魯連笑.一笑卻秦軍
折衝罇俎間.流芳至今聞
我愛伯夷仁.揖讓持其身
餓列首陽下.恥事干戈君
後世闚竊輩.故非姬發倫
內藏篡弒謀.外躡武王塵
伯夷若不去.名教胡以伸
後人非三賢.細碎何足云
哭嘆祿位卑.笑喜膏粱珍
山林亦寒餓.行怪非求仁
留心寡兼濟.所謀惟一身
撫書想三賢.清風千古振
