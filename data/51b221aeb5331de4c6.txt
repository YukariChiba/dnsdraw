瞻彼秦望.崇于會稽
曷云其崇.登焉而紫
孰登是山.西方之人兮
瞻彼秦望.輕于會稽
曷崇而輕.名之以嬴
孰名是山.東方之人兮
我登稽山.思禹之績
吾儕不魚.繄帝之力
我瞻秦望.哀秦之過
虐彼黔首.其誰之禍
禹駕而游.夏民以休
有翼其行.稷卨是謀
政轍而狩.嬴隨以仆
孰稔其惡.斯高左右
孤竹兄弟.殍于首陽
山與其人.嘉名孔章
谿辱以愚.泉汚以盜
物之不幸.名惡而暴
浙濤如銀.鑑流如紳
濯彼崔嵬.勿汚以秦
