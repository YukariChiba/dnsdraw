夜雨歇清曉.山椒雲氣昏
駕言聊出遊.窈窕窮川原
側帽避橫篠.揚袪障晴暾
春泉散石壁.細草羅丘園
陟峻已逾嶺.窺深更緣源
喬松傍澗折.垂柯激潺湲
過籟寒慘慘.驚林白翻翻
造幽景寥閴.勝絕難具論
僕夫知余樂.踟躕爲停軒
惜無徙倚地.時來此開樽
暮投鵝峯宿.青燈耿柴門
相從二三子.交情久彌敦
談玄測彖象.攬佩紉蘭蓀
願言固所懷.丘壑吾道尊
