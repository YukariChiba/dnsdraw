典午接曹氏.其風扇浮虚
當時波浪從.高談乃其餘
竹誠松柏流.一日不可無
子猷爲此語.千古誰能渝
堂堂韓退之.議論荀揚徒
詠竹美清閟.長篇載諸書
吉祥在無爲.隠若西南隅
我来過梅雨.新竹環精廬
風梢弄蒼筤.日影穿扶疏
高標挺直節.勁特凌萬夫
道人謂予言.吾方葺吾居
公其爲吾名.要令與實符
清閟退之詠.是軒良不孤
何當對此君.搜吟更躊躇
