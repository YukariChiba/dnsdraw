頹俗不可挽.我思陳孟公
胸中一噫氣.浩蕩滄海東
初余亦拙謀.墮身尺度中
昔爲吾家駒.今爲客子蓬
人生百年耳.過鳥欻無蹤
何至自矛盾.身與衆敵逢
仲尼固玄聖.道大自不容
落落少年場.誰復識呂蒙
古今一丘貉.同赴三尺封
乃知常滿尊.慰藉吾人窮
君詩苦相厄.欲抗輒喪雄
但恐百錢債.負我葛陂龍
