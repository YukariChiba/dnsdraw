人間十日雪.已潤夸父渴
宿雲忽披靡.羲馭與抑遏
春從九地回.旋放牙甲活
主張披拂是.大塊司予奪
椒柏追時序.鼓吹聽曉聒
詩壇有同盟.辦作銜袖謁
得雪晴更佳.過是或爲孽
羣山半披剝.衆巧獻一閲
懸知兵吏集.不待鋪木屑
令尹活人手.小試牛刀割
廣文甘僻左.不肯事容說
與俗分樂事.盍以韻語說
獨慙長鬚送.不量好時節
要須百篇富.趁此梅未葉
正使領兕觥.快作湯沃雪
