桃源曉色春茫茫.花氣撲人和露香
翠波溶溶泛晴陽.瓊樓半露非煙長
霓旌鸞佩雜花光.花光深處開琳房
金鯨夭矯寫霞漿.雲璈清響何琅琅
綠雲不動山蒼蒼.酒闌月影侵迴廊
千年過眼直尋常.蓬萊清淺海上桑
道人妙手能逢場.朱絃寫出水雲鄉
坐令遠意入八荒.泠然風馭隨雲翔
仙人迎笑從西廂.頗怪别來塵世忙
飛霞仙衣雲錦裳.朝真相與高頡頏
卻笑退之情未忘.生愁冰炭置我腸
