北山何嗟峨.猛虎之所藏
咆哮一震怒.百獸不敢當
有竹山之阿.挺挺青琳琅
威鳳鳴且棲.衆鳥空回皇
彼䶉獨何爲.莫夜爭跳踉
鑽山窟穴深.嚙竹根本傷
鼠腹漲彭亨.鴟怒獨奮張
誰知樵蘇輩.歎彼枝葉黄
鋤耰擣其室.束縛登我堂
遂令婉孌者.污此牙頰剛
才質既不同.分守合有常
曷不效爾曹.竊食仍循牆
直節永蕭森.庇此千仞岡
