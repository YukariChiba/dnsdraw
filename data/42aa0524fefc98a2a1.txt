江南之筍天下奇.春風匆匆催上籬
秦郵之薑肥勝肉.遠莫致之長負腹
先生一缽同僧居.別有方法供齋蔬
山房掃地布豆粒.不煩勤荷煙中鋤
手分瀑泉灑作雨.覆以老瓦如穹廬
平明發視玉髯磔.一夜怒長堪水菹
自親火候瀹魚眼.带生芼入晴雲盌
碧絲高壓涎滑蓴.脆響平欺辛螫蔊
晚菘早韭各一時.非時不到詩人脾
何如此雋咄嗟辦.庾郎處貧未爲慣
