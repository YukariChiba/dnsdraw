一水赴壑如奔雷.兩山壁立堅誰開
山高石限水不去.萬古鬭怒何轟豗
盤渦散作鍾與釜.往往石上相縈迴
泓渟歲久深莫測.人言海眼良可猜
不知蛟龍底無用.局促石竇真窮哉
未能九土霈一雨.尚與千里清炎埃
往時金虯墜玉簡.中使奉詔從天來
百年舊事今寂寞.但有雪浪飛崔嵬
杜鵑花開蘭正發.雙闕萬丈晴雲堆
寒聲徹耳心骨爽.凌風一上吹笙臺
