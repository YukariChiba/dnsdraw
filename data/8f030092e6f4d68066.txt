伐鼓放船落星渚.争曙鳬鴻集儔侣
乾旋坤轉風掀掀.陽侯就戮波臣怒
廬山孤巘政排空.複閣重樓欲無路
水蟲瑣細何足云.竊發凴陵敢予侮
長年吞聲三老悲.老妻驚呼稚子啼
病軀不能自料理.袖手懸知虀粉期
謝公吟嘯吾豈敢.興公悲號差勝之
寒葅百甕未渠盡.猶得餘生見昏覲
歸帆行將拂五老.要及霜風快雁隼
徑須作牋寄魴鱮.行路艱難公莫遽
