執己剛玉性.誰得同趣向
涕唾無所藉.歸居宅深曠
左右山林間.巑岏立屏障
坐期清風來.未許酷日晃
高棚立西軒.密葉覆其上
益爲晚宇廕.詎隔霞空望
聖書樂名教.俗事絕塵鞅
恬然寵辱驚.足矣庭闈養
下榻遲佳朋.盈樽倒新釀
藥劑矜有靈.神明助無恙
賢豪重出處.詞句大奔放
謂愚可與道.緘遺俾酬倡
忽如窮窘人.護發金玉藏
收儲篋笥光.孰顧貪惏謗
