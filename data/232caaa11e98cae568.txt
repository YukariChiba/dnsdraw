縲囚往慮問.勤恤意不息
猛虎在陷穽.挑尾尚求食
常憂有詿誤.非罪罹暴迫
藹藹萬乘都.憧憧四方客
一遭纖微釁.鑑垢莫磨拭
是以大君心.惟恐橫抵摘
前法著以律.後法編以冊
每當炎蒸時.獄器用刷滌
應無古冤血.地下化爲碧
我今因牽吟.聊以肝膽瀝
刑人皆得辜.不似尤地脈
間歸即解鞍.浣手嫌控靮
昔言善烹魚.必先溉釜鬲
願言保兢慎.切勿厭此役
夜月可留翫.清樽可獨適
一榻寬且平.羣動都已寂
可用休其勞.不休庶終夕
