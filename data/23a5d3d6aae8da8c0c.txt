家山鑿龍似修眉.中有伊川寒更綠
吾廬亦復遠城市.舍下清流環幾曲
四時幽人共吟醉.飲若長鯨盃要覆
三年芳草怨王孫.定有金錢無處卜
南征際會竹林阮.兵厨况有酒百斛
夫君筆力抵萬鈞.所當穿徹如強鏃
義形抗論及朝政.正容凛若冰霜肅
因君遠憶鄒與張.疇昔之言皆可復
二士揭揭廟堂器.用之艱難一夔足
空令兩行壯夫淚.回首盡向燕雲哭
我心之憂正謂是.夜中興嘆仰看屋
相思歳盡書不來.念我衣單體生粟
