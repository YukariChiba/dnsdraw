賤生參府僚.勉強踰半歲
終非性所好.出入意如醉
訟庭敲扑喧.衆草絕生意
不知有青春.倐忽已改燧
周章連日忙.爛漫數宵睡
軒窗岌飛舉.風雨頗恣睢
謂言芳菲物.狼藉應掃地
今晨呼馬出.歷獄問囚繫
窈窕清宮深.倉琅朱門閉
廣殿肅層陰.虛庭藹佳氣
長楊委嫰綠.老柏凈新翠
薜荔垂蜿延.奇石立贔屭
豁然愁憤開.精神四面至
事役難少留.馬去尚回睇
亦足慰無聊.年華不都棄
