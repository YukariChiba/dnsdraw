攬飛雲兮遐思.軼迅飈兮流目
涪之水兮渺瀰.祕殊境兮仙谷
彼僊谷兮何有.辟埃氛兮泬寥
森幽篁兮擁翠.蓊嘉栢兮相樛
路窈窕兮山盤紆.田可稼兮谿可漁
谷中人兮歸何時.霧冥冥兮雨霏霏
人心洪濤兮衝君航.世途羊腸兮隤君馬
盍舍策兮停橈.聊相羊兮田野
蘭室兮蕙裯.鶴舞兮猿嗥
君歸來兮何樂.澹無取兮焉求
敷床兮千萬軸.問何如兮嶽之麓
慨視世兮搶攘.忍潔身兮幽獨
谷中人兮無淹留.靄膚寸兮澤九州
芳菲菲兮未沫.期歲晚兮逍遥
