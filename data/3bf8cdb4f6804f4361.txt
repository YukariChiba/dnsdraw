國絫丁年盛.天開甲觀祥
黄離增煥炳.赤伏衍明昌
一日三天見.元辰萬國康
姿神輝玉裕.德業燦金相
書聖規宸藻.文心儷漢章
乾坤參久大.日月並升常
祖武瞻興慶.親庭拱未央
晨昏兩慈壺.詩禮一賢王
道統家傳正.炎圖國本强
桑弧仍穀旦.銅律又清商
舊事蘭猗殿.新凉桂子香
黄華先浥露.青女緩行霜
史賀星同軌.農歌稼滌場
與齡占夢帝.多祜叶思皇
磐石重山固.靈源少海長
三宮同壽域.歲歲頌無疆
