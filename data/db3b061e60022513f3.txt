上人峨嵋秀.冥冥聳高風
依游王公間.尚带山水容
謫仙信奇逸.蜀僧論絲桐
寂默誰爲聽.誤比萬壑松
崎嶇古今塗.勢利紛其中
晚遺似高識.物我無異同
是心湛寒水.處處流真空
猶嫌百年夢.剩此一枝筇
忽懷煙霞想.永念菽水供
身爲反哺烏.更逐高飛鴻
斜日澹歸袂.不似秋色濃
孤行拾黄葉.一笑千山重
桑宿揮餘戀.雲樓杳歸蹤
從茲與明月.相伴落何峯
