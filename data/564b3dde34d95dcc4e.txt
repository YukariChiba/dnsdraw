田家種糯官釀酒.榷利秋毫升與斗
酒沽得錢糟棄物.大屋經年堆欲朽
酒醅瀺灂如沸湯.東風來吹酒甕香
纍纍罌與瓶.惟恐不得嘗
官沽味醲村酒薄.日飲官酒誠可樂
不見田中種糯人.釜無糜粥度冬春
還來就官買糟食.官吏散糟以爲德
嗟彼官吏者.其職稱長民
衣食不蠶耕.所學義與仁
仁當養人義適宜.言可聞達力可施
上不能寬國之利.下不能飽爾之饑
我飲酒.爾食糟
爾雖不我責.我責何由逃
