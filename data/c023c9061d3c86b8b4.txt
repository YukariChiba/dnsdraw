我登野閣思過庭.吻角欲語徒悲鳴
麗譙西池水木秀.當年手種年年生
五六十春幾交印.幕畫英遊應接軔
由來感舊誰發揮.龍光斗牛知令問
詩來喚醒醉夢中.一日好事傳江東
吳公治行天下美.隠然蓋本西漢風
大抵軒窗數間屋.雅俗升沈堪躑躅
光前絕後得名章.便覺流芳爭誦讀
夕陽淡月色朦朧.想公退食書自工
黄卷之間欠伸處.催煎茶椀呼家童
妙聲直啟重玄鑰.惠徼先君寧苟作
其孤衰微但下拜.猶向霜天辱杯酌
