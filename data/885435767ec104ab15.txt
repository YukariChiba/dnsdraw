三千初擊浪.九萬欲摶空.天地猶驚否.陰陽始遇蒙.
存貞期曆試.佐貳佇昭融.多謝時康理.良慚實賴功.
長懷問鼎氣.夙負拔山雄.不學劉琨舞.先歌漢祖風.
英髦既包括.豪傑自牢籠.人事一朝異.謳歌四海同.
如何昔朱邸.今此作離宮.雁沼澄瀾翠.猿岩落照紅.
小山秋桂馥.長阪舊蘭叢.即是淹留處.乘歡樂未窮.
