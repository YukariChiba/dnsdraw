長安少年好狗馬.日日遨遊五陵下
八尺騰驤行地龍.突過無前追疾風
一箭穿空兩鵰墮.尚挾白羽腰騂弓
回鞭更踏南山路.射殺山中白額虎
却解重環四尺獒.快逐豐狐搜狡兔
獵罷歸來喚歌舞.釃酒割鮮供笑語
窮巷書生那有此.毛穎陶泓守環堵
老來無力跨蹇馿.少日青鞋只徒步
何况平生非獵師.何須有犬如韓盧
青氈舊物猶在室.吹燈未滅憂穿窬
似聞黄耳雲來孫.豐顱拳尾雪不如
從公覓取扞門戶.主人高枕偷兒避
