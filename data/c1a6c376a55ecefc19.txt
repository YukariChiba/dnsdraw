人生貴是男.丈夫重天機
未達善一身.得志行所爲
嗟余竟轗軻.將老逢艱危
胡雛逼神器.逆節同所歸
河雒化爲血.公侯草間啼
西京復陷沒.翠蓋蒙塵飛
萬姓悲赤子.兩宮棄紫微
倏忽向二紀.奸雄多是非
本朝再樹立.未及貞觀時
日給在軍儲.上官督有司
高賢迫形勢.豈暇相扶持
疲艹尔苟懷策.棲屑無所施
先王實罪己.愁痛正爲茲
歲月不我與.蹉跎病於斯
夜看豐城氣.回首蛟龍池
齒髮已自料.意深陳苦詞
