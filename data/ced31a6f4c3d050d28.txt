春風淡蕩春雲淺.陌上柔桑青宛宛
青天易雨亦易晴.吳蠶催眠欲成繭
羅敷採桑南陌頭.翠鬟皴鬌光欲流
羅襦吹香白玉佩.青絲絡籠黄金鈎
君王年少如秋水.欲學鴛鴦對飛起
贈君身上雙明璫.結君同生亦同死
羅敷歛衽前致詞.詞多慷慨中含悲
念言夫婿良家子.委身結髪爲夫妻
人生匹配各有偶.願逐狗走隨雞飛
江水可竭山可移.妾心皎皎君當知
