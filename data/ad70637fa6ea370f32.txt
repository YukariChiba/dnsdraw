尚書蔡公在廊廟.器業文章第一人
繡墩賜坐議大政.天子稱之社稷臣
渥洼遺種出驥子.纔生七日超其群
蔚如長松倚絕壁.灑落不雜人間塵
東風共醉杏花下.滄波浩蕩天地春
近者諸公薦御史.宰相未識真麒麟
却借朱袍下南國.畫船醉眠官不嗔
吾徒對酒共嘆息.破車快犢誠難馴
陳蕃高才雖少對.辟書聊慰汝南民
溪山見君亦須喜.飛雲遮路迎車輪
朱雲風采久寂寞.豈宜遠處滄海濱
