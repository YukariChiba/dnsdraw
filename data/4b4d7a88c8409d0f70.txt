清江湛湛波不興.澄江際天如鏡平
火雲突兀聳峰岫.倒影萬丈搖空明
扁舟歸逐落潮急.聒耳但聞雙櫓聲
乃知長江無六月.水氣自與風兼清
去年狂寇起歙睦.江浙慘澹妖氣凝
百年涵養極繁盛.一日蕩析屯臊腥
衣冠北渡旅淮甸.扶老攜幼紛從横
王師出討盛貔虎.兇渠授首封鯢鯨
迨兹浙右稍安定.鼓拖復作東南征
家山在望已可喜.僮僕候我應歡迎
平疇戢戢稻秧綠.峻嶺靄靄松林青
田園有趣良足樂.軒冕無味非所榮
蒼生倘有安堵望.笑傲自可終餘齡
只今餘孽尚充斥.努力廟筭宜哀矜
裹包兵革不復用.坐使四海還康寧
