星次朝當赦.龍符夜改元
忽傳優老詔.周及庶臣門
細札頒殊禮.陪封錫異恩
大酺堪一笑.束帛不須論
緬想吾宗盛.恭惟母德尊
孝忠兼仲子.辭翰競諸孫
掖誥金鸞潤.宮衣翠翟溫
萬錢賓客賀.五色帝王言
諼草開新夏.蟠桃屬舊樽
曲迎團扇度.舞接綵衣翻
冰下看魚尾.霜邊見筍根
英聲彤管在.繪事畫屏存
有客依同姓.逢人問故園
淹留驚伏臘.俛仰媿晨昏
西望浮雲合.巾車擬載奔
