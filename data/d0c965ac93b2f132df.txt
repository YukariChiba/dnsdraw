結髮爲夫婦.少年共饑寒
我迂趨世拙.十載困微官
男兒不終窮.會展淩風翰
相期脫崎嶇.一笑紓艱難
秋風摧芳蕙.既去不可還
滴我眼中血.悲哉摧肺肝
兒稚立我前.求母夜不眠
我雖欲告之.哽咽不能言
積金雖至斗.紆朱走華軒
失我同心人.撫事皆悲酸
積日而成時.積時更成年
山海會崩竭.音容永茫然
