窺鏡見二毛.自憐憂患餘
豈惟壮心盡.方與功名疏
終歲不捉筆.歷時長束書
顧常念絕學.正復傷離居
忽忽莫自聊.悠悠空歲除
過壮而無聞.我其衆人歟
故人来江南.丹轂映隼旟
尚持平生意.期我相得初
殷勤作新詩.爛漫聯瓊琚
溢美及兒曹.伻来問起予
雖知非其實.但愧情相於
矧乃筆力雄.駸駸逼曹徐
一讀必三歎.何由望儲胥
故人昔流落.襟抱久不攄
乃者始再遷.通直承明廬
蒼龍脱韝絏.快馬從輕車
神至氣自豪.心廣體亦舒
淵源未易測.變化天池魚
寧獨揚子雲.其工似相如
苟能哀憔悴.有似慰空虗
月寄三四幅.窮愁直見祛
