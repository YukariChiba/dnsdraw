有來遺我異色菊.一叢深淺分白黄
變窯燒成古罍洗.怪石錯出真琳琅
我疑造物有間氣.紛紛醜好都難量
不然司花出新巧.分枝接葉爲作半面粧
書生生活澹無味.笑指枯硯收禾桑
偶逢好事慰寂寞.日與相對揮清觴
自憐今世少有趙昌徐熙水墨筆.誰寫諸相爭毫芒
惟有詩人具真畫.翛然心地超羲皇
