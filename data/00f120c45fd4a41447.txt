峽之西.遂之東
更無平地二千里.惟有高山三萬重
不知誰人鑿混沌.獨此融結何其工
我本江吳弄水月.忽來踏徧西南峰
不知塵界在何許.但怪星辰浮半空
直疑飛入蝶夢境.此豈應有人行蹤
今朝平遠見城郭.云是東川軍府雄
原田坦若看掌上.沙路浄如行鏡中
芋區粟壠潤含雨.楮林竹徑凉生風
將士懽呼馬蹄快.康莊直與錦里通
半年崎嶇得夷路.一笑未暇憐飄蓬
