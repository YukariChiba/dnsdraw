煌煌世胄餘.夫子非碌碌
由腹有詩書.所以能拔俗
得官本河朔.瓜期未云促
扁舟下東南.逸興追鴻鵠
遇勝即徜徉.風餐兼露宿
嗟余偶傾蓋.一笑外羈束
杖策每過從.相携訪山谷
春風披鮮榮.繡錯出林麓
松門有時盡.幽興無斷續
崖轉聞鍾聲.林疏見華屋
銜山餘落景.歸路猶躑躅
誰云鄴下歡.往事不可復
吾曹二三子.所樂亦云足
願公紀新詩.一一能見錄
船頭行北歸.囊篋有美玉
塵埃京洛人.示與洗心目
