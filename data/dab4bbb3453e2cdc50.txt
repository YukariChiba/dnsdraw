吾聞昔日西涼州.人煙撲地桑柘稠
蒲萄酒熟恣行樂.紅豔青旗朱粉樓
樓下當壚稱卓女.樓頭伴客名莫愁
鄉人不識離別苦.更卒多爲沈滯遊
哥舒開府設高宴.八珍九醞當前頭
前頭百戲競撩亂.丸劒跳躑霜雪浮
獅子搖光毛彩豎.胡騰醉舞筋骨柔
大宛來獻赤汗馬.贊普亦奉翠茸裘
一朝燕賊亂中國.河湟沒盡空遺丘
開遠門前萬里堠.今來蹙到行原州
去京五百而近何其逼.天子縣內半沒爲荒陬
西涼之道爾阻脩.連城邊將但高會.每聽此曲能不羞
