浩露煙壒盡.月光閒有餘
松篁細陰影.重以簾牖疎
泛覽星粲粲.輕河悠碧虛
纖雲不成葉.脈脈風絲舒
丹竈熾東序.燒香羅玉書
飄飄魂神舉.若驂鸞鶴輿
感念夙昔意.華尚簪與裾
簪裾詎幾許.累創吞鉤魚
今聞馨香道.一以悟臭帤
悟覺誓不惑.永抱胎仙居
晝夜欣所適.安知歲云除
行行二三友.君懷復何如
