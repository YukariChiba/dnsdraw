白首羽林郎.丁年戍朔方.陰天瞻磧落.秋日渡遼陽.
大漠寒山黑.孤城夜月黃.十年依蓐食.萬里帶金瘡.
拂雪陳師祭.沖風立教場.箭飛瓊羽合.旗動火雲張.
虎翼分營勢.魚鱗擁陣行.誓心清塞色.鬥血雜沙光.
戰地晴輝薄.軍門曉氣長.寇深爭暗襲.關迥勒春防.
身賤竟何訴.天高徒自傷.功成封寵將.力盡到貧鄉.
雀老方悲海.鷹衰卻念霜.空餘孤劍在.開匣一沾裳.
