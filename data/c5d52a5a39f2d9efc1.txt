河東先生才行高.昔游太學聯烝髦
雄文偉論萬人敵.糠秕歆向奴劉曹
摶風自許九萬里.肯作斥鷃游蓬蒿
禮闈一戰果得雋.妙割不折庖丁刀
禮部無端抑韓子.至今士論猶嗷嗷
霜蹄暫蹶志益銳.不學郊島徒悲號
聖君圖治方側席.茲復下詔求賢豪
壯懷思雪會稽耻.廣場猛效蘭臯鏖
焚舟决勝在此舉.鄉閭屬望心焦勞
天庭射策决素藴.忠言爲國驅腥臊
區區一第溷君耳.要將事業窺伊臯
瓊林宴罷躍歸騎.薰風拂面吹恩袍
