蹈雪入窈窕.蓊蔚如深春
左右無佳色.老綠不改新
小愒茅茨下.園翁敘慇懃
主人謂此翁.好事絕等倫
養生惟養花.種種皆躬親
每到二三月.爛漫如錦茵
問翁何所有.品目如何分
翁云世間本.搜採無遺根
牡丹三萬株.兼取洛與陳
芍藥揚州來.密密攙魚鱗
雜花極目是.浩不知涯津
四序更代謝.顔色常相因
我適來非時.猶得聊逡巡
約翁待花開.許我論主賓
