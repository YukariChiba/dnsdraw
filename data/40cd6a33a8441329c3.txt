今年四十一.髪白牙齒脱
未能遊逍遙.意毎不自豁
偶尋樂天詩.往在江州日
年幾與我同.哀疾與我埒
伊人了無生.外物均寂滅
而且于形骸.變化難自適
況我狹中者.萬緣日相伐
力小覺任重.憂多使內熱
安能保平和.但有就衰竭
賢哉香山翁.精誠妙前哲
懸車未六十.鼓缶終大耋
以茲揆損益.亦似有與奪
至理何心得.吾其守茲說
