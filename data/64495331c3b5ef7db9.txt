一夜飄瓊屑.雕鎸竟孰施
主張歸白帝.勾引自雲師
飛灑斜穿牖.連翩亂入池
漫空疑柳絮.着樹混梅枝
月射光偏瑩.風迴勢轉危
聯華憐鶴髮.耐冷羨冰肌
萬壑填將合.千林壓欲垂
拂簷輕似粉.繞砌白於脂
公已齊高潔.吾方守鈍遲
共欣占嗣歲.仍喜沒多歧
政已騰民頌.忠宜結主知
會看頒紫詔.早晚下丹墀
