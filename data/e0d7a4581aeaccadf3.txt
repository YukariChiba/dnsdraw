越山岝㟯凌蒼穹.北山獨秀誇卧龍
集賢學士辭青瑣.高牙新擁千騎雄
晝看卧龍峰.夕隠蓬萊宮
雙旌倒影射日紅.心閑不厭來山中
排虛屏障環四封.翠積琉璃千萬重
乍見烟霞西復東.倏聽海鼓鳴鼕鼕
照湖一望光悠溶.寒波百里秋瞳矓
茂林修竹交青葱.崢嶸樓閣疑天通
使君况復氣摩空.高吟萬字才不窮
醉倒猶索黄金鍾.下筆凜凜生清風
幸當聖世民俗豐.莫惜樽俎頻雍容
但憂政成被追鋒.白雲幽鳥不得長相從
