我寄江南隱.數爲弄水遊
讀君弄水篇.感慨攀巢由
赤脚踏雲雨.投竿翫汀洲
鷗鳥不見猜.飛舞相應酬
誰傾百斛珠.跳躑無復收
一發海客秘.爛副貧家求
李杜縮光焰.王謝慚風流
開卷起予興.飄欲乘桴浮
如觀秋浦圖.晚景入兩眸
愛之不能捨.饑魚適吞鈎
嘗置几案間.出没窺巖幽
一别幾何時.歲月已十周
跡滯若匣劍.繡澀不可抽
何當隨君車.吟哦與君侔
