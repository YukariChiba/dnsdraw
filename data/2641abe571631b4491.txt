微雨不滑道.斷雲疏複行.紫崖奔處黑.白鳥去邊明.
秋日新沾影.寒江舊落聲.柴扉臨野碓.半得搗香粳.
江雨舊無時.天晴忽散絲.暮秋沾物冷.今日過雲遲.
上馬迥休出.看鷗坐不辭.高軒當灩澦.潤色靜書帷.
物色歲將晏.天隅人未歸.朔風鳴淅淅.寒雨下霏霏.
多病久加飯.衰容新授衣.時危覺凋喪.故舊短書稀.
楚雨石苔滋.京華消息遲.山寒青兕叫.江晚白鷗饑.
神女花鈿落.鮫人織杼悲.繁憂不自整.終日灑如絲.
