昔有佳人公孫氏.一舞劒氣動四方
觀者如山色沮喪.天地爲之久低昂
㸌如羿射九日落.矯如羣帝驂龍翔
來如雷霆收震怒.罷如江海凝清光
絳脣珠袖兩寂莫.況有弟子傳芬芳
臨潁美人在白帝.妙舞此曲神揚揚
與余問答既有以.感時撫事增惋傷
先帝侍女八千人.公孫劒器初第一
五十年間似反掌.風塵傾動昏王室
棃園子弟散如煙.女樂餘姿映寒日
金粟堆南木已拱.瞿唐石城草蕭瑟
玳筵急管曲復終.樂極哀來月東出
老夫不知其所往.足繭荒山轉愁疾
