西戎負固稽天誅.勇夫戰死智士謨
上人知白何爲者.年少力壯逃浮屠
自言平戎有古操.抱琴欲進爲我娛
我材不足置廓廟.力弱又不堪戈殳
遭時有事獨無用.偷安飽食與汝俱
爾知平戎競何事.自古無不由吾儒
周宣六月伐獫狁.漢武五道征匈奴
方叔召虎乃真將.衛青去病誠區區
建功立業當盛日.後世稱詠於詩書
平生又欲慕賈誼.長纓直請繫單于
當衢理檢四面啟.有策不獻空踟躕
慙君爲我奏此曲.聽之空使壯士吁
推琴置酒恍若失.誰謂子琴能起予
