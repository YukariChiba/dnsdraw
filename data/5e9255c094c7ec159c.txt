轂轂復轂轂.怪禽安用啼
杏花已爛漫.月色正相宜
提壺取新酒.酌我金屈巵
行恐風雨來.亂紅辭舊枝
尚恨碧城鏁.阻邀白雪姬
耳邊無清歌.素飲方自怡
爾何騁鳴聲.彈射不肯飛
初亦厭爾聒.既久不復疑
但能怖愚俗.又足驚童兒
天翁造爾軀.無乃私自欺
爪吻異鵰鶚.安能司禍機
又不似羣烏.凶報吉亦隨
白日竄深棘.夜鳴殊不棲
勸爾勿轂轂.鳳凰倏來儀
