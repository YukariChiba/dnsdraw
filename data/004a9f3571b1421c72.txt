博士得黄柑.甚愛不忍擘
持獻太夫人.遠附海上舶
故山饒氛霧.可使酒杯窄
豈無荔枝好.饜飫恐不摘
相去三千里.無異娛旁側
乃知母子意.更遠未嘗隔
我昨往見君.從容弄書冊
藥分臘劑香.茶泛春芽白
主意顧未厭.筐筥自搜索
敢謂甘旨餘.亦及此下客
霜包纔三四.氣可壓千百
重是慈孝物.不敢吐其核
甘寒雖遶齒.悲感已横臆
半生無歡娛.初不爲湮阨
