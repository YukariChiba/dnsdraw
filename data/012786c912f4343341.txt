去年雨多憂水潦.今年雨少憂枯槁
都緣縣政失中和.水旱年年勤父老
前時雲起雨欲落.夜半風來還一掃
明朝引首望霄漢.屋上晨暾仍杲杲
賦輸百萬未破白.簿脚何緣得勾倒
上書自劾欲歸去.老婦挽衣傍奪藁
技窮往訴北山神.是夕沛然償所禱
稻畦罷亞勢已活.竹裏蕭疏聲更好
故應神意閔孤拙.苟免歲中書下考
便安杵臼伺秋成.雲子滿田行可擣
