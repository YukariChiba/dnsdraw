挾策讀書計糊口.故人南箕與北斗
江南江北萬重山.千里寄書聲不還
當時朱弦寫心曲.果在高山深水間
枯桐滿腹生蛛網.忍向時人覓清賞
廖侯文字得我驚.五嶽縱橫守嚴城
萬夫之下不稱屈.定知名滿四海非真榮
富於春秋已如此.他日卜鄰長兒子
一丘各自有林泉.扶將白頭親燕喜
秋風日暮衣裳單.深巷落葉已如彈
數來會面復能幾.六龍去人不可攀
短歌溷公更一和.聊乞淮南作小山
