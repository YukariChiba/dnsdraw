平生挾壯心.長劍倚晴昊
豈意日昃歌.高臺化爲沼
沈蛟九淵底.翔鳳千仞表
永言遯遐迹.未覺鬰孤抱
良辰值佳友.忽若詠鳬藻
大勝新亭集.洪流吟浩浩
初筵客或訝.酒資焉所討
曰予貸諸鄰.趁此風日好
君看萬金室.一朝不自保
何如酣中隠.忘憂且娛老
趙翁玉雪郎.弄翰頡頏早
譽兒未妨癖.長松緣小草
