江國多陰霖.雲氣所儲積
貫月仍彌旬.窮朝復竟夕
太陽暗經天.莫見黄道迹
風霏淋床帷.簷溜穴砌石
春澤農之瑞.太甚豈其益
人言雨有數.四時合均適
前多後將少.物理固明白
我居苦湫陋.安得爽塏易
棟梁生菌苔.書藥漬汗液
塞漏除泥塗.紛紛課奴獲
凌虚逃重膇.頗思兩鳧舄
坐觀久溟濛.風伯豈無責
慰彼望歲人.私我窮居客
茲事但置之.一觴聊自釋
