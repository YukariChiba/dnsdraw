洛水分餘脈.穿岩出石棱.碧經嵐氣重.清帶露華澄.
瑩澈通三島.岩梧積萬層.巢由應共到.劉阮想同登.
壁峻苔如畫.山昏霧似蒸.撼松衣有雪.題石硯生冰.
路熟雲中客.名留域外僧.饑猿尋落橡.鬥鼠墮高藤.
嶮樹臨溪亞.殘莎帶岸崩.持竿聊藉草.待月好垂罾.
對景思任父.開圖想不興.晚風輕浪疊.暮雨濕煙凝.
似泛靈槎出.如迎羽客升.仙源終不測.勝概自相仍.
欲別誠堪戀.長歸又未能.他時操史筆.為爾著良稱.
