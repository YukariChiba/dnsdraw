靈巖勝絕天下稀.開鑿乃自太古出
山名初豈有顯晦.勝處要須詩黼黻
自從梅老登列仙.尤物誰憐久埋没
具茨筆力扛九鼎.坐遣清詩入山骨
據龜食蛤誰與遊.絳節雲車到仙窟
雲間招手疑有無.月下吹簫真仿彿
飛雲杳藹風吹香.翠潤空濛雨垂濕
誰從洞口看金書.想對神清時獨立
我家靈巖山脚底.識面何由恍如失
雖無幽夢到三山.尚有明珠容什襲
