江湖大蘭若.廬阜一東林
砌遶琮琤水.門羅翠碧岑
煙雲千古色.松檜四時陰
岸幘銷塵慮.凭欄凈客心
殿成神運力.泉出虎跑音
溪在思元亮.堂荒憶醉吟
圖傳三笑粲.閣擁五杉森
貝葉應難訪.經臺已莫尋
僧袈何代朽.佛影幾時沉
晉輦黄埃久.殷碑蒼蘚深
不妨閒弔古.誰復爲沾襟
香火惟蓮社.傳流直至今
