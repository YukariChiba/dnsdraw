理身如理國.用藥如用兵
人能保天和.於身爲太平
外邪奸其間.甚於寇搶攘
守護一不謹.乘間敵益勍
古有黄帝書.猶今六韜經
悍夫命雄喙.仁將資參苓
羽衣爲其徒.識破陰陽爭
指授別生死.錚然震能名
道家攝鉛汞.膚腠如重扃
到頭關鍵密.六氣無敢嬰
君方建旗鼓.不敢走且驚
他時櫜吾弓.閉門讀黄庭
