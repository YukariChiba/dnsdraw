我雖生亂離.猶及見前輩
衣冠方南奔.文獻往往在
幸供掃灑役.迹忝諸生內
話言猶在耳.造次敢不佩
殘年趨死近.孤學與時背
妄出更何求.終老事耕耒
史君稽古學.力大障橫潰
廣文亦偉士.名字震當代
同舟肯過我.凜與前修配
憂時抱忠鯁.論事極慷慨
嗟予雖益衰.耳目幸未廢
何當卜鄰牆.早暮聆謦欬
