劉侯家有相業堂.東都舊第城中央
劍南參謀今白髮.官班且復尚書郎
買田築室蟠龍下.閨門孝友師一鄉
好園十畝當道入.綠竹萬箇攙天長
池亭面勢各有趣.花木手種新成行
客來呼酒徑留飲.小鬟妙舞工持觴
人生適意但如此.何用塵土紛劻勷
我來度峽五十日.山深路惡神慘傷
眼明此邦萬石壩.况逢好事容徜徉
野鶴寮中最清絕.蠟梅水仙方弄香
爲公一醉出門去.祝公眉壽長康彊
