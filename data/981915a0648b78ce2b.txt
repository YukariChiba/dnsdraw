上黨佛祠何可觀.開元瑞物圖高閣
又有長廊古壁上.復是名輩題丹雘
當時泥用絲作筋.意欲千載無剝落
書奇畫妙了不識.訛傳墨土能治瘧
寺僧不惜人掐取.筆畫遂缺如鳥啄
後來好事恐磨滅.寶刀裁剗泥如剝
取之龕置綠板匣.便寶箱楮同美璞
拂拭還看體勢生.盤屈蒼虬舞鸞鷟
在昔不畏屋壁壞.今也常恐兒童撲
夫君知我心所重.南歸贈以致誠慤
此時雖喜落吾手.老大腕硬無由學
但當拜貺不敢忘.莫爲報言曾未數
