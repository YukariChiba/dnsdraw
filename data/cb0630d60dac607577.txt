我朝妙畫能山水.燕公筆法精無比
燕公山水工平遠.一幅霜綃折千里
瀟湘洞庭日將晚.雲物蕭蕭初滿眼
虞帝之魂招不返.霜樹冥冥紅葉卷
二妃血淚知幾多.竹上遺痕深復淺
漁舟片帆風已滿.漁父横眠思猶懶
時時白鷺聚圓沙.亦有行人下前坂
江回岸斷數峰青.彷彿靈妃曲可聽
却逢深崦見茅屋.只欠桃花如武陵
世間何物人爭詫.請說奇書并妙畫
一時鑒賞安足論.流轉千年愈增價
珍綈一襲藏至珍.卷尾長篇更入神
嗚呼粉墨終成塵.唯有文章道德能日新
