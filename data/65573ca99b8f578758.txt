余生本羈孤.自少已非壯
今而老且病.何用苦惆悵
誤蒙三聖知.貪得過其量
恩私未知報.心志已凋喪
軒裳德不稱.徒自取譏謗
豈若常夫子.一瓢安陋巷
身雖草莽間.名在朝廷上
惟余服德義.久已慕恬曠
矧亦有吾廬.東西正相望
不須駕柴車.自可策蔾杖
坐驚顔鬢日摧頹.及取新春歸去來
共載一舟浮野水.焦陂四面百花開
