中興天子開賢科.籠絡英俊歸網羅
此科久廢習者少.應詔正恐人未多
君家三世五制舉.名與嵩華爭嵯峨
玉堂金馬皆故物.髙文大策垂不磨
今君落筆妙天下.該洽辯愽如懸河
胡不進卷對廷策.清芬遠紹揚其波
勒兵小試見家法.坐却勍敵揮雕戈
君如有意作大将.我願薦信同蕭何
功名晚達未爲老.志氣方壯靡有他
勉哉努力爲門户.慎勿自棄成蹉跎
