稻粱戒鳥啄.饋粟辭子陽
神明久不死.宇宙一鳥翔
若人據槁梧.中自含宫商
其游車泠風.其息形坐忘
豆山瀛泗等.念往即褰裳
蓋云任去來.豈謂符弛張
老商顧之笑.是事何輕揚
雲風駕旬餘.日月輈兩傍
拊掌一戲笑.何異侏儒場
後人致引慕.竹林焚馨香
飄飄大人賦.氣奪千丈强
吾聞孔仲尼.道盛涵化光
雅言書當理.不見一日長
放乎子列子.君其樂彷徉
