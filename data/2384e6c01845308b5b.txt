谷鳥與我言.怨殺白太傅
借問何以然.携却山僧去
山僧未去時.前盤一尾蛇.後踞一頭虎.吸雲嘯風遶窗戶
山僧已去了.鶴來踏翻藤
猿到拗折樹.亂篠枯柴塞行路
抑將廬于嵩高之陽.溫洛之滸.諸天散花復呵護
抑將慕羶逐臭.亡魂喪魄.委枯骸於北邙之狐兔
荒臺兮尚存.破屋兮如故.惟有山僧不知處
世間萬事誰始終.極目寒江起煙霧
