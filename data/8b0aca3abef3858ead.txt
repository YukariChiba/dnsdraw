君不見玉關塵色暗邊庭.銅鞮雜虜寇長城
天子按劍徵餘勇.將軍受脤事橫行
七德龍韜開玉帳.千里鼉鼓壘金鉦
陰山苦霧埋高壘.交河孤月照連營
連營去去無窮極.擁斾遙遙過絕國
陣雲朝結晦天山.寒沙夕漲迷疎勒
龍鱗水上開魚貫.馬首山前振雕翼
長驅萬里讋祈連.分麾三命武功宣
百發烏號遙碎柳.七尺龍文迥照蓮
春來秋去移灰琯.蘭閨柳市芳塵斷
雁門迢遞尺書稀.鴛被相思雙帶緩
行路難.行路難.誓令氛祲靜臯蘭
但使封侯龍頟貴.詎隨中婦鳳樓寒
