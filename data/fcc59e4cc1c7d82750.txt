以如是觀.覺知見聞
性等太虚.卓然而存
示其身世.如空忽雲
應緣上洛.寄名李氏
在齠齓中.儼大乘器
坐必跏趺.行必直視
十二落髪.二十受具
能於諸佛.放身命處
解衣盤礴.從容笑語
江西指佛.即心最的
初亦不然.回首乃識
如眼照物.了證無惑
燕坐并汾.聲動天壤
有所問詰.戒莫妄想
兩朝致敬.累召不往
終不得已.別道以行
蓋視死生.洞若户庭
出入去来.物莫能攖
衆生拘囚.如蠅唾污
公如香象.卓立回顧
擺壞韁鎖.自在而去
公之所養.一至於兹
人英僧傑.龍章鳳姿
謚曰大達.憲穆之師
