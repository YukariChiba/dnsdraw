堂名似賢人似竹.瘦節孤高照崕谷
百年人與竹俱化.尚有諸孫來借宿
家風愛竹餘底事.至今十飯九不肉
惟應說食誑枯腸.更寫寒梢媚幽獨
王郎散带談清虚.爲竹造門顔不忸
方英炯炯貌臞甚.門倚江干千个綠
兩家人物摠風流.石壁山前烟雨秋
豈惟千首輕萬戶.胸中世襲瀟灑侯
我乃癡絕非畫絕.憐此霜根貫金鐵
短綃淡墨持似公.更聽哦詩聲激烈
