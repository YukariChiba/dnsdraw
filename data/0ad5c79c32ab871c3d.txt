予于是帖.有感者四
館職在外.于學士不繫細銜.于带職者皆曰同院.意親情洽.所以見前輩之篤風誼也
內賜金魚.蓋出新寵.带職者乃從學士轉致.又雜以他寄焉.所以見上恩交情俱無內外也
謝學士以啟.而用楷法.寄同院同年以詩.而用行書.又以見待人處己.雖小節皆有體也
承平幕府.得一佳帖.相聚以觀.又以見時清事簡.雖邊圉亦得以從容于文藝也
於虖.詩文之傳.幾人于茲
獨于此書.有感有思
流風之存.妙墨之遺
什襲是宜.維以詩之
