解凍風來末上青.解垂羅袖拜卿卿.
無端嫋娜臨官路.舞送行人過一生.
吳王宮裏色偏深.一簇纖條萬縷金.
不憤錢塘蘇小小.引郎枝下結同心.
橋北橋南千萬條.恨伊張緒不相饒.
金羈白馬臨風望.認得羊家靜婉腰.
狂雪隨風撲馬飛.惹煙無力被風欹.
莫交移入靈和殿.宮女三千又妒伊.
嫋翠籠煙拂暖波.舞裙新染曲塵羅.
章華台畔隋堤上.倚得春風爾許多.
