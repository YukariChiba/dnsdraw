殘月鼕鼓喧.中衢幰輪鶩
九關忽洞闢.萬蓋黕雲布
燭亂建章星.塵迷華陰霧
車幅避鳴騶.鑾音聽朝御
嗟予亦何爲.簉此珍羣羽
野鶴載軒愁.狂狙裹衣怒
肅穆未央朝.蹣跚壽陵步
人生固有志.躁靜各成趣
生當伏農畎.乃爾汙賢路
峨弁束蓬顛.吞腥滿饑嗉
樂育過阿陵.增裨乏塵露
徒懷一割志.但恐流芳暮
且復竢逡巡.南山有場圃
