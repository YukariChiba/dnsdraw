嘗讀子真傳.掩卷屢長嘆
如何忠正資.適在元成間
危言論時政.條暢窮根源
直節破姦膽.憤氣衝儒冠
上書輒報罷.九九慚齊桓
是時公卿輩.曾不爲厚顔
雄文燦方冊.至今日星攢
深機識禍福.拂衣九江干
一朝棄妻子.變姓抱吳關
位卑而言高.自古爲尤難
斯人能保身.出處何其艱
繄子偶得邑.駕言謁仙壇
壇側千丈松.凜凜清風還
壽春下新詔.高蹈翠琰刊
壁間羅隠記.中理極可觀
當年康樂公.遊覽遍名山
云何此佳蹟.未被金石言
真人久悵望.佇看西飛鸞
