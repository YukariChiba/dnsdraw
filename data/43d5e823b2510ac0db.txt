老翁真個似童兒.汲水埋盆作小池.
一夜青蛙鳴到曉.恰如方口釣魚時.
莫道盆池作不成.藕稍初種已齊生.
從今有雨君須記.來聽蕭蕭打葉聲.
瓦沼晨朝水自清.小蟲無數不知名.
忽然分散無蹤影.惟有魚兒作隊行.
泥盆淺小詎成池.夜半青蛙聖得知.
一聽暗來將伴侶.不煩鳴喚鬥雄雌.
池光天影共青青.拍岸才添水數瓶.
且待夜深明月去.試看涵泳幾多星.
