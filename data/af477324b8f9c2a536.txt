來游大梅山.涉山知幾重
平行千仞岡.俯瞰他山峯
一步一步高.勢欲凌虛空
左顧九地底.樓臺鳴鼓鍾
蓬萊反在下.直恐船引風
又疑海水竭.洞見馮夷宮
行行愈就順.故步尋苔封
十年舊主人.相對如夢中
清談虛閣上.坐到夕陽舂
年來頗畏影.掣身慕冥鴻
入山非不深.猶有行人蹤
安得更深居.尚友荷衣翁
未問梅子熟.寧能噉青松
庶幾適吾心.餘生得從容
