浙水带天邑.於今如澗瀍
言從發源處.直到行闕前
使君儀曹郎.省闈早周旋
一行領輔郡.奏課十郡先
是時新雨餘.縱纜驚號蟬
長河無六月.解带風中眠
烏羽動林莽.馬門納雲烟
村村老農出.寒女一笑嫣
共談兩歲樂.米糧不論錢
今日見使君.使君正當年
還能持節來.莫作長棄捐
再拜不可留.鼓聲催發船
嗟我寄枌社.弟兄辱知憐
宦遊適四方.從公倘非難
農人寔懷土.欲見無由緣
唯因足襦袴.長說使君賢
