我傷天缺無人補.四海嬰兒失其母
北人躍馬渡黄河.請和使者空旁午
二君北去宗族從.國祚千鈞垂一縷
天心保趙有真孤.重雲翳日今復吐
萬姓謳歌子啓賢.沈痛脱然離肺腑
聞招賢士築層臺.更納直言懸諫鼓
彌縫輔贊要真儒.相國豈無房與杜
中興之主信非常.睿武英明如太祖
巍巍虞舜有重瞳.穆穆文王生四乳
鑾輿若返天下安.未說登三并咸五
咄嗟廟堂不須憂.行看兩陛舞干羽
