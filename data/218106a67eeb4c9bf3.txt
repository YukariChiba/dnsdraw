古甓團團蘚花碧.鼎渫寒泉深百尺
江南戴白盡能言.此地曾爲慶封宅
慶封嗜酒荒齊政.齊人剪族封奔迸
雖過魯國羞魯儒.欲弄吳民竊吳柄
吳分巖邑號朱方.子家負固心彊梁
澤車豪馬馳似水.錦鳳玉龍森若牆
一朝雲夢圍兵至.胸陷鋒鋩腦塗地
因知富德不富財.顏氏簞瓢有深意
宣父嘗違盜泉水.懦夫立事貪夫止
今歌此井示吳人.斷綆沉瓶自茲始
