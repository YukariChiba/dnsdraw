君不見江南琴師海與聰.誰與傳者夢溪公
又不見醉翁詩中沈夫子.聽水作琴琴譜起
祇今人間何處無琴師.問渠端由渠未知
錢塘東風萬人裏.沈家還見奇男兒
沈家家住鴛湖曲.夜理漁絲朝采菊
菊苦難餐魚又寒.彈出歌聲寄凄獨
近來携琴東海行.清音應滑如流鶑
湖園日暖百花歎.彈徹滿樹春風生
我不識琴識琴理.爲君悲酸爲君喜
相逢正值酒錢空.徉狂攘臂紅塵市
琵琶阮咸休羨渠.相知豈須頻曳裾
醉毛死久髯徐去.洗手空山修樂書
