高蹈為時背.幽懷是事兼.神仙君可致.江海我能淹.
共守庚申夜.同看乙巳占.藥囊除紫蠹.丹灶拂紅鹽.
與物深無競.於生亦太廉.鴻災因足警.魚禍為稀潛.
筆硯秋光洗.衣巾夏蘚沾.酒甔香竹院.魚籠掛茅簷.
琴忘因拋譜.詩存為致簽.茶旗經雨展.石筍帶雲尖.
鶴共心情慢.烏同面色黔.向陽裁白帢.終歲憶貂襜.
取嶺為山障.將泉作水簾.溪晴多晚鷺.池廢足秋蟾.
破衲雖雲補.閑齋未辦苫.共君還有役.竟夕得厭厭.
