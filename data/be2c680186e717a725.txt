俗子問寒溫.吾儕相爾汝
二年坐窮山.蛛網懸一麈
剝啄誰扣關.欲語不敢吐
有客騎鯨魚.迎之倒雙屣
家聲本光融.人物亦英偉
胸次蟠江湖.筆端走風雨
贈我瓊瑶章.白虹貫囊褚
我如穿鼻犢.涉世多齟齬
君如側翅鷹.雲路未軒翥
杯酒接慇懃.縱談傾肺腑
百圍飽雪霜.士要嘗艱阻
傅說起胥靡.夷吾出囚虜
淮陰有寄食.新豐有逆旅
饑饉必豐年.乘除乃天理
豪傑就功名.但問歲寒爾
相對一掀髯.窮通忘慍喜
