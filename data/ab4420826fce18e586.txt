荒煙散牛羊.落日下城市
天寒萬木脫.歲晏羣動弭
西郊有孤芳.獨喚春事起
幽光耿參月.清豔明野水
欲開未開時.似語不語意
或疑春較遲.的皪尚霜蘂
誰知春風心.渾在阿堵裏
洞霄逍遥公.九隴花月使
領客居上頭.蹇予亦婪尾
頗懷去年遊.歲月如許駛
悠悠竟何成.總被物化使
索酒浮大觥.歌商曳窮履
真意浩無窮.作詩聊復爾
