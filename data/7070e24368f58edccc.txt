弱弱誰氏子.鮮鮮一何姝
來奔富人家.妻與富人俱
嚴粧問夫子.我豈彼室如
夫子笑遣之.彼寧與汝都
升堂由阼階.德色溢以舒
親賓不敢笑.退語相嚱吁
髙堂聚羣婢.唯諾相咨睢
家事忽不圖.顧指取自如
朝令拆柱薪.暮遣藩籬除
風雨半夜來.百釁生不虞
屋壓盗隨至.夫死别嫁夫
東鄰有淑子.惟不事鉛朱
端居待人求.正色不敷腴
清鏡見白髮.行媒不顧閭
不知愛妻人.取舍何異歟
