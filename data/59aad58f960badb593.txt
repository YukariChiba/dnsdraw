我家神螺峰.與子鄰井閈
聞名初識面.逸氣起天半
坐久語翻瀾.詩文星斗爛
刺口論世事.極能原治亂
洗我冰雪懷.韻出眉宇燦
遂于交遊內.得此一好漢
自言長沙來.幕府天下冠
相公秉旄鉞.英僚照藩翰
辟書欲交飛.置我在門館
事繫國輕重.忽逐雲雨散
請君企踵待.勢若馬脫絆
他年恐未免.成此奇一段
