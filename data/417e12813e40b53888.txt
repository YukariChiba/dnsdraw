漆器侈初俗.長袖喧都城
如何古邃殿.天開垂日星
奇奇與怪怪.惝怳不識名
我嘗閲此畫.肇自齊永明
人間務備物.未易窮丹青
憶昨因郊丘.盛禮嚴天庭
器服各異數.如此係大成
仰瞻萬乘聖.遠想三代英
蟣蝨容著足.鴛鷺參結綪
西歸訪江梅.鈞天夢初醒
心焉感此畫.眼角泫欲零
所見恐未夥.蜀都問君平
