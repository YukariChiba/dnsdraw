華陽山裏千株檜.玉晨觀前一左紐
虬枝龍榦向朝曦.勢與扶桑鬬長久
亳州渦水太清宮.老子手植纔數九
一檜正與此樹同.蒂固根深應不朽
信知福地有靈木.栽種曾經上真手
君不見龍從火裏出.虎向水中生.生理尚左不尚右
又不見天輪左旋不休止.日月五星如磨蟻
左紐檜.藴至理.上士體之能不死
