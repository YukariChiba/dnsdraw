已訝游何遠.仍嗟別太頻.離容君蹙促.贈語我殷勤.
迢遞天南面.蒼茫海北漘.訶陵國分界.交趾郡為鄰.
蓊郁三光晦.溫暾四氣勻.陰晴變寒暑.昏曉錯星辰.
瘴地難為老.蠻陬不易馴.土民稀白首.洞主盡黃巾.
戰艦猶驚浪.戎車未息塵.紅旗圍卉服.紫綬裹文身.
面苦桄榔裛.漿酸橄欖新.牙檣迎海舶.銅鼓賽江神.
不凍貪泉暖.無霜毒草春.雲煙蟒蛇氣.刀劍鱷魚鱗.
路足羈棲客.官多謫逐臣.天黃生颶母.雨黑長楓人.
回使先傳語.征軒早返輪.須防杯裏蠱.莫愛橐中珍.
北與南殊俗.身將貨孰親.嘗聞君子誡.憂道不憂貧.
