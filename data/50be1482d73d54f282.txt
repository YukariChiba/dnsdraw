溪石磊磊出.溪光失溶溶
呼童理新堰.小駐萬折東
素杙競駢立.蒼皮堆已重
誰裁一道天.忽墮顧視中
遠淥送鳬鶩.餘茲上杉松
微波且勿摇.照我澹有容
炎曦爲變色.爽氣排高空
懷哉所親愛.此適未遽同
徜徉孰爲伴.惟有溪頭風
時來翻素書.頗似驚我慵
騷騷復策策.涉獵味正濃
久而寂無聲.無乃意自融
却泛碧滄浪.鱗鱗散遺蹤
我亦隠几酣.那能辨雌雄
