孟氏觀闕嘗鮮新.虯虯栱桷翔青冥
可憐當年百事足.鬼眼未遽窺高明
鋪首倉琅百樓聳.寶簾珠带關銀屏
風臺露榭敞錦纈.朝朝暮暮吹竽笙
鵝溪白繭冰雪清.黄史舐筆研丹青
屏間觀者誠粲者.醉頰融煖蘭膏勻
金槃滴取宮桃露.點𪑮鉛朱三昧處
融怡宿粉暈嬌紅.一片辭枝三月暮
妙趣忘言心獨覩.花好更教宮女妬
綵翎降趾戲宮廷.啄哺馴和謝籠籞
跖石窺盆刷羽儀.天樂鳳簫鶱欲舉
智者創物仁者守.何嗟及矣何追咎
當時高岸尚微茫.零落萍蓬入誰手
華堂粉壁倚叉竿.五十年前亡是叟
細說盈虧閱今古.我曹知愛當知惡
此間風韻出成都.花上杜鵑啼最苦
見之坐右久彌新.咄咄庸工難與語
