鍾山對吾户.春曉開煙鬟
白雲峰頂泉.紺碧生微瀾
經年未一酌.對客愧在顔
兩翁亦超放.瘦策容躋攀
大千寄一瞬.境靜情亦閑
是時天慘憺.佳處多遺刪
立談共嘲謔.豪氣破天慳
臨川冰玉清.風流繼東山
兹游適所願.但恨無弓彎
東陽邱壑姿.癡絕膽亦頑
孤坐巉絕處.掉頭不肯還
天風吹笑語.響落千巖間
歸來數清境.但覺毛骨寒
從君乞秀句.端爲刻斕斑
