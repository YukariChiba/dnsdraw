客愁固多岐.我懷亦蕭散
連年尋故人.見子二水岸
官居少閑暇.歲月忽已換
有堂名秀野.未入俗眼看
得名自君子.可當清淨觀
未能藝桃李.且自飽藜莧
荒涼城一隅.初不越門限
脱身少年場.念此已熟爛
嗟予老病侵.閲世蓋多難
相逢黙無語.自足洗憂患
窮冬足雨雪.近市乏薪炭
時來正堂堂.尚得一笑粲
