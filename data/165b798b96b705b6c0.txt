鷦鷯巢枝寬.大鵬溟海窄
不齊物之情.大小貴安宅
一區揚子雲.衡宇陶彭澤
何妨輪鞅稀.所憎廛市迫
吾宗携家來.寒暑已屢革
寓舍得賈區.開門即廣陌
四鄰共壁立.而無藩牆隔
晝通燔炙芬.夜悉笑語啞
麕至窘賓朋.雨立愧臧獲
傳聞三徑地.經始得長策
良材蔽川下.賤售非難索
露廩發陳積.香飯流匙白
羣工闖戶外.拱手聽規畫
願速大厦成.却展摶風翮
