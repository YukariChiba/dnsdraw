正陽用事月初吉.騎鯨之孫生此日
滴露能將三畫吞.積風少忍六月息
平生最耐反復看.其文炳彪心地直
骨肉十年長眼青.今年差覺叢談密
一尊稱處薰風曉.紅藥丫頭香露濕
誰令絕艷殿光景.羣葩斂避表獨立
洗盡人間丹粉妍.傾國傾城須正色
文章瑞世寧論晚.時來造物能借力
爲君折花起長歌.請君滿引無餘瀝
丹霄一武不難梯.更看飛階弄吟筆
