楚懷放靈均.國政亦荒淫.彷徨未忍決.繞澤行悲吟.
漢文疑賈生.謫置湘之陰.是時刑方措.此去難為心.
士生一代間.誰不有浮沉.良時真可惜.亂世何足欽.
乃知汨羅恨.未抵長沙深.
禍患如棼絲.其來無端緒.馬遷下蠶室.嵇康就囹圄.
抱冤志氣屈.忍恥形神沮.當彼戮辱時.奮飛無翅羽.
商山有黃綺.潁川有巢許.何不從之游.超然離網罟.
山林少羈鞅.世路多艱阻.寄謝伐檀人.慎勿嗟窮處.
漢日大將軍.少為乞食子.秦時故列侯.老作鋤瓜士.
春華何暐曄.園中發桃李.秋風忽蕭條.堂上生荊杞.
深谷變為岸.桑田成海水.勢去未須悲.時來何足喜.
寄言榮枯者.反復殊未已.
含沙射人影.雖病人不知.巧言構人罪.至死人不疑.
掇蜂殺愛子.掩鼻戮寵姬.弘恭陷蕭望.趙高謀李斯.
陰德既必報.陰禍豈虛施.人事雖可罔.天道終難欺.
明則有刑辟.幽則有神祇.苟免勿私喜.鬼得而誅之.
季子憔悴時.婦見不下機.買臣負薪日.妻亦棄如遺.
一朝黃金多.佩印衣錦歸.去妻不敢視.婦嫂強依依.
富貴家人重.貧賤妻子欺.奈何貧富間.可移親愛志.
遂使中人心.汲汲求富貴.又令下人力.各競錐刀利.
隨分歸舍來.一取妻孥意.
