青春不揀勢薄厚.春到人家盡花柳
杏園主人殊未來.豈謂一枝先入手
天晴日暖籠紫煙.鏡裏紅粧猶带酒
江梅已盡桃李遲.此時此花即吾友
欄邊漸滿枝上空.歎息躊躇爲之久
榮衰何異人一生.少壯蹔時成老醜
狂癡未解惜光陰.不飲十人常八九
豈如大醉升糟邱.太古乾坤隨處有
更當種子如董仙.摶米誰能問升斗
