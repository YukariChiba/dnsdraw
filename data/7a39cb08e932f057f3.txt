青山澹無姿.白露誰能數.片片水上雲.蕭蕭沙中雨.
殊俗狀巢居.曾台俯風渚.佳客適萬里.沈思情延佇.
掛帆遠色外.驚浪滿吳楚.久陰蛟螭出.寇盜複幾許.
空山中宵陰.微冷先枕席.回風起清曙.萬象萋已碧.
落落出岫雲.渾渾倚天石.日假何道行.雨含長江白.
連檣荊州船.有士荷矛戟.南防草鎮慘.沾濕赴遠役.
群盜下辟山.總戎備強敵.水深雲光廓.鳴櫓各有適.
漁艇息悠悠.夷歌負樵客.留滯一老翁.書時記朝夕.
