家住西湖西.愛吟仍愛竹
富貴豈不好.變滅如轉燭
一昨流落後.破垣竹猶綠
往事何用訪.得此良自足
胡爲被書誤.彈冠向苕曲
三年飯脫粟.不飽而况肉
頗有青衿子.對之尋舊讀
時復吐佳句.家山如在目
不知竹是伴.誰護蒼玉束
官滿還滯留.欲歸未可卜
無錢買扁舟.遷居更勿促
悠然謝此君.行止任遲速
新年雨雪深.忽已歸期告
天公似有意.爲爾開晴旭
士固不可料.窮久理當復
東風吹浩蕩.萬里奔鴻鵠
