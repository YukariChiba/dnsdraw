王喬一雙鳧.乃是尚方履
誤逐閶闔風.飄然太湖水
湖水連天涯.茫茫湛清輝
秋來興不盡.似欲都忘歸
玉疊鱠如雪.碧壺酒若澠
醉輒問左右.何如張季鷹
君乃蓬邱人.神仙有名籍
不應自放浪.久爲塵中客
我頃卧廣陵.西風見白髪
八月觀海濤.壯心謝超越
因欲解印綬.從君五湖遊
功名非所及.爲具鴟夷舟
