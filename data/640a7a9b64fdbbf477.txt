阿蠻妙舞翠袖長.臂韝珠絡带寶裝
春風按試清元殿.粉白黛綠立兩傍
三郎老手打羯鼓.太真纖指彈龍香
箜篌野狐拍懷智.觱篥龜年笛寧王
中有八姨坐綺席.淡掃蛾眉壓宮粧
醉看阿蠻小垂手.飛燕輕盈驚鴻翔
八姨指揮三郎聽.頒賚豈惜傾篚箱
纏頭一局三百萬.莫遣傍人笑大唐
尾聲方斷地衣卷.忽聞鼙鼓喧漁陽
播遷纔出望賢路.玉食未進日卓午
糲飯胡餠能幾許.不飽皇孫及妃主
阿蠻知是何處去.但見豬龍胡旋舞
