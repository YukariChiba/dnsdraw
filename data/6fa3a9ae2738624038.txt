漠漠稻滿陂.濛濛雨霑衣
林花落更新.磎鳥止復飛
我作山中行.十日未擬歸
思酒過野店.念茶叩僧扉
眠枕松下石.適意無訶譏
心廣體自舒.泰然不肉肥
念昔在官塗.萬事與願違
逢人無一欣.對食或累欷
低回三十年.竟不飽蕨薇
空將書五車.自誑腹十圍
餘日猶幾何.可復貪塵鞿
賸拾柏子香.閉門觀昨非
