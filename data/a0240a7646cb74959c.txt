會心足勝侶.暇日訪春色
慵尋剡溪榜.厭曳永嘉屐
名園可徘徊.勝概在咫尺
峰巒起平地.村落墮城壁
梅橫前嶺峻.柳列長堤直
最愛臨水亭.欲背依山石
沉沉想潜鱗.錚錚聽仙弈
初無杖屨勞.具享山林適
一尊供笑語.四座列豪逸
規摹西洛舊.髣髴香山昔
愛酒太白狂.耽詩少陵僻
始靜姑縱談.中喧或爭席席
殘鐘咽林際.新月掛簷隙
飲散興未厭.人歸境愈寂
何必記昔游.虛空了無迹
