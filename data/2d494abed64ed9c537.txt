我昔學詩未有得.殘餘未免從人乞
力孱氣餒心自知.妄取虚名有慚色
四十從戎駐南鄭.酣宴軍中夜連日
打毬築場一千步.閱馬列廄三萬疋
華燈縱博聲滿樓.寶釵豔舞光照席
琵琶絃急冰雹亂.羯鼓手勻風雨疾
詩家三昧忽見前.屈賈在眼元曆曆
天機雲錦用在我.剪裁妙處非刀尺
世間才傑固不乏.秋毫未合天地隔
放翁老死何足論.廣陵散絕還堪惜
