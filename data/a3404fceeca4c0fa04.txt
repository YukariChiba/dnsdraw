零桂佳山水.滎陽舊自同.經途看不暇.遇境說難窮.
疊嶂青時合.澄湘漫處空.舟移明鏡裏.路入畫屏中.
岩壑千家接.松蘿一徑通.漁煙生縹緲.犬吠隔籠蔥.
戲鳥留餘翠.幽花吝晚紅.光翻沙瀨日.香散橘園風.
信美非吾土.分憂屬賤躬.守愚資地僻.恤隱望年豐.
且保心能靜.那求政必工.課終如免戾.歸養洛城東.
