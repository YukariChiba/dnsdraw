華清高樹出離宮.南陌柔條帶暖風.
誰見輕陰是良夜.瀑泉聲畔月明中.
洛橋晴影覆江船.羌笛秋聲濕塞煙.
閑想習池公宴罷.水蒲風絮夕陽天.
嫩綠輕懸似綴旒.路人遙見隔宮樓.
誰能更近丹墀種.解播皇風入九州.
暖風晴日斷浮埃.廢路新條發釣台.
處處輕陰可惆悵.後人攀處古人栽.
潭上江邊嫋嫋垂.日高風靜絮相隨.
青樓一樹無人見.正是女郎眠覺時.
汴水高懸百萬條.風清兩岸一時搖.
隋家力盡虛栽得.無限春風屬聖朝.
和風煙樹九重城.夾路春陰十萬營.
唯向邊頭不堪望.一株憔悴少人行.
窗外齊垂旭日初.樓邊輕暖好風徐.
遊人莫道栽無益.桃李清陰卻不如.
眾木猶寒獨早青.禦溝橋畔曲江亭.
陶家舊日應如此.一院春條綠繞廳.
帳偃纓垂細複繁.令人心想石家園.
風條月影皆堪重.何事侯門愛樹萱.
