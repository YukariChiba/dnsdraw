我昔遊七閩.百嶺爭𡽱嶪
白雲漲川原.深谷如積雪
又游天姥岑.幽磴緣曲折
長林翳寒日.十里行落葉
轉頭五十年.遐想正愁絕
開圖意忽動.戃怳生內熱
何當駕松广.分我翠一疊
弁陽我所廬.見謂山水窟
漂零媿楸檟.歲月老薇蕨
平生阮遥集.足痹屐齒折
何當賦歸田.初志遂所愜
懷哉復懷哉.清夢繞林樾
