平時兄弟間.如友相箴規
每於和順中.切切而偲偲
筆硯三十年.風雨無停披
草衣而糲食.穴坯而敗帷
子文實勝僕.而我先子飛
子不以脫穫.便廢鋤與犁
有文績如絲.有鋒利如錐
拓開大規橅.不作小榦枝
果然昇春官.粗愜心所期
對床味可永.今又征行西
此別固不惜.豈無深長思
庭萱日就蕪.門戶一線微
子若不努力.誰與相扶持
文章但平易.毋以驕出之
共登青雲程.了此一段奇
却歸坐北窗.脫去名利羈
於皇太極藴.力與求真知
