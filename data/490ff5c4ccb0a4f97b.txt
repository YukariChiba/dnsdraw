至和乙未夏.二麥死大旱
秋田不下種.熬然六月半
天意忽垂惻.滂澤遂瀰漫
九穀飽甘滋.時若被溉灌
一變大有年.農籍脫逋竄
既豐復不雨.累月病乾暵
驕陽發仲冬.溫氣襲閭閈
斂輸誠無艱.瘥癘恐莫逭
何期日至前.風怒陰不散
吹開六出花.空際自凌亂
徐徐失埃氛.稍稍重枝幹
移時平瓦隴.逮夕沒田畔
雖下不及尺.近歲亦稀看
瑞諜宜首書.他物烏足冠
始寤天之神.俾下不可算
小民徒怨咨.一顧回屯難
君子當信天.夷險存大觀
惠姦豈固然.福善終冥判
吾喜開吾樽.對客共歡歎
一病久誡飲.當席由吾斷
引滿且酣歌.輕凜談間扞
未必不因此.反得攄吾患
