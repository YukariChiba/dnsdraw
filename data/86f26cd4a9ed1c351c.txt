亂後亦擇居.筮山山輙許
居民百餘家.喜甚手欲舞
云久聞公名.此幸殆天與
感兹鄭重意.時節共雞黍
剡川非沃野.地僻民更窶
趁時務擷茗.餘力工搗楮
寡婦念遺秉.洿池憐數罟
我欲教耦耕.盡力循南畝
桃杏種連山.深居可長處
東鄰有節士.酒酣乃發語
公昔起布衣.高誼掩前古
親擢類平津.决見逢真主
兩宮佇六飛.萬乘思一舉
交侵正倔強.蠭起益旁午
浩然公獨歸.偶出寧有補
默塞復何言.長嘆汗如雨
