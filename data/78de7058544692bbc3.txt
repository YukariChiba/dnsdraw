與子異州壤.取友四十年
狂心蚤探索.出語乾道前
向來朱建安.拊手笑淵源
小心承父昆.刻意睎回騫
不求壠斷登.有路直如絃
計其所不爲.敵富逾百千
衆駿跨險遠.獨鵠超眇綿
謂當共驂服.可以爭聯翩
誰知竟大謬.寸影孤雲邊
南省無姓名.俛眉自愁煎
家蔬僅掩豆.野蝗來蔽天
過我城西偶.相視各華顛
寒菊已收花.枯井未回泉
人生寓地上.蟻垤交折旋
中間較得失.區區等浮烟
喜君佳兒姪.放筆追奔川
許身若卧龍.斬蛟透重淵
所虞氣力豪.未受規矩鎸
過翁非止肖.奕世始稱賢
從今掩蓬蓽.同賦歸來篇
