應奉見車工.楊愔逢選士
古人記半面.落落纔一二
羡君眸子明.洞徹無纖翳
小吏曛黑來.匆匆便能識
憶昔到君家.經史肆論議
簡編討遺忘.指擿須臾至
别來五六年.學問益純粹
薦名上天閽.嚢錐見鋒鋭
少年好奇偉.萬卷欲盡記
春官方用賦.所尚在詞藝
前人存矩矱.雕篆有深意
寒窗務探討.詎可輕小技
窮理盡性學.推論良有自
士方騖場屋.未能臻極摯
山中有老儒.發藥祛其蔽
潛心造妙理.離合見同異
我懷伯業能.嗜學忘肉味
摩笈得異書.事理了無滯
况子氣方豪.青萍嘗一試
孜孜其勉旃.青霄將自致
