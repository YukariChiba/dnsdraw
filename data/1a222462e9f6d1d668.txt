海內昔年狎太平.橫目穰穰何崢嶸
天生天殺豈天怒.忍使朝朝餵猛虎
關東驛路多丘荒.行人最忌稅人場
張彥雄特制殘暴.見之叱起如叱羊
鳴弦霹靂越幽阻.往往依林猶旅拒
草際旋看委錦茵.腰間不更抽白羽
老饕已斃衆雛恐.童穉揶揄皆自勇
忠良效順勢亦然.一劒猜狂敢輕動
有文有武方爲國.不是英雄伏不得
試徵張彥作將軍.幾箇將軍願策勳
