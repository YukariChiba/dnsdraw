陶雲愛吾廬.吾亦愛吾屋.屋中有琴書.聊以慰幽獨.
是時三月半.花落庭蕪綠.舍上晨鳩鳴.窗間春睡足.
睡足起閑坐.景晏方櫛沐.今日非十齋.庖童饋魚肉.
饑來恣餐歠.冷熱隨所欲.飽竟快搔爬.筋骸無檢束.
豈徒暢肢體.兼欲遺耳目.便可傲松喬.何假杯中淥.
廣池春水準.群魚恣游泳.新林綠陰成.眾鳥欣相鳴.
時我亦瀟灑.適無累與病.魚鳥人則殊.同歸於遂性.
緬思山梁雉.時哉感孔聖.聖人不得所.慨然歎時命.
我今對鱗羽.取樂成謠詠.得所仍得時.吾生一何幸.
勞者不覺歌.歌其勞苦事.逸者不覺歌.歌其逸樂意.
問我逸如何.閒居多興味.問我樂如何.閑官少憂累.
又問俸厚薄.百千隨月至.又問年幾何.七十行欠二.
所得皆過望.省躬良可愧.馬閑無羈絆.鶴老有祿位.
設自為化工.優饒只如是.安得不歌詠.默默受天賜.
