深樹鳴鷤䳏.紅紫春事休
臨川賢假守.只今陳太丘
駕言出遠郊.班春臨道周
亦招素冠士.來從朱轓遊
晨興愜勝引.適此夜雨收
原隰亂高下.意行逐前儔
荒荒白水滿.鬰鬰稻秧抽
舊聞明水寺.宛在巖之幽
石門本無關.鳴禽自相求
不有省耕役.俗駕來何由
老屋隠喬木.野僧事良疇
松徑深窈窕.軒車紛少留
遲回動歸興.衝雨戒摧輈
危情極冰淵.細路遵塍溝
深泥艱涉足.竹鷄爲我愁
豈憚來往頻.清與耳目謀
回首謝青山.尋盟亦悠悠
