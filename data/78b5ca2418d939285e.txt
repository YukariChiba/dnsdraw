人生天地閒.所患在身死
身死人誰逃.所患不在此
所患死其心.此患無比侶
厥初天賦性.未始分賢鄙
賢鄙何由分.由自全自毀
是故君子儒.明德至善止
不問身死生.誰論時泰否
紛紛蒙昧徒.知有外物爾
富貴苟可圖.遑恤理如彼
求容足稱香.喪志手落匕
本心不復存.蹠壽何足美
我兄竹窗兄.勁節修竹倚
一病二十年.坐受五賊使
題齋曰委順.無怨當沒齒
聞兄賦欲死.我方疑所以
及觀欲死辭.終亦委順矣
委順則心安.長須此心理
