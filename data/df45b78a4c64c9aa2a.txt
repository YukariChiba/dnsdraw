事賤反多暇.居卑適無虞
人間不爭地.聊此謝畏途
豈無營營子.熟視付一吁
廛中亦何有.坐聽日月逾
展卷閱千古.置書忘萬殊
不妨權子母.亦復商有無
平生僅識字.乃與憂患俱
持此遊學海.層臺漸積蘇
年來但遮眼.頗覺心恬愉
囊錢足自飽.肯怖騶朱儒
起卧一榻間.兀如橛株拘
涼風北窗下.不減愚溪愚
誰能三萬卷.懸頭苦劬劬
小極正當寐.睡魔不須驅
