吾喜送任師.羨君方少年
有如伏櫪馬.看彼始及鞍
奔騰過吾目.蕭條正思邊
誰知脫吾羈.傲睨登太山
君今始得縣.翱翔大江干
大江多風波.渺然勢欲翻
浩蕩吞九野.開闔壯士肝
人生患不出.局束守一廛
未常見大物.不識天地寬
今君吾鄉秀.固已見西川
去年人邊吏.出入烽火閒
儒冠雜武弁.屈與氊裘言
又當適南土.大浪泛目前
胸中芥蔕心.吹盡爲平田
陳湯喜刑勝.所至常縱觀
吾想君至彼.胸膽當豁然
