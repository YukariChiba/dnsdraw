霜風入枯葦.客枕那能安
起尋短燈檠.捐書復慵看
緬思平生遊.平陸多奔湍
懷哉豈無人.荆吳路漫漫
大孫行秘書.今古靡不觀
天文號隠奧.坐使十載殫
溢而爲文章.卷舒見波瀾
丞哉亦奇士.老不卑小官
詩成太白豪.笑殺東野寒
酒酣或看劍.肯爲無魚彈
儀也節更苦.凜若誰能干
譬之於草木.青松蔽春蘭
不願太官賜.自愛苜蓿盤
相携住荆溪.冥鴻渺雲端
釀泉飲佳客.採溪薦朝餐
不負風月佳.始知天地寬
我欲往從之.買船斬釣竿
富春訪嚴陵.吳淞覓張翰
人生鮮如意.高趣况易闌
君毋輕此樂.此樂非游般
