詩賦不直一杯水.明經談笑博青紫
兩石爭如識一丁.長槍得勝毛錐子
夫君稽古歲月深.雕蟲童習素所恥
奮身刀劍亦借徑.未能免俗聊爾耳
朝來免胄翰墨場.妙發穿楊三昧矢
神人換鼻許正郎.朱衣點頭相行李
仙霞絕頂雪漫天.快上扶摇九萬里
明春躍馬白玉京.都人爭看龍燒尾
應笑向來點額人.方上橋門趨劍履
便須破費千黄金.邀儂一醉長安市
