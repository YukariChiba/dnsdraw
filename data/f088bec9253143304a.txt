松楸百年哀.霜露終歲悲
天地豈汝偏.鬼神諒無私
孤窮罪當爾.我今怨尤誰
噎絕夢自語.伶俜影相隨
豈無一經傳.政坐五鬼嗤
鑿枘共齟齬.榛荆費耘耔
付畀踰丘山.奉承劣毫釐
生男九族歡.所願作門楣
時命有大謬.生男竟何裨
匏瓜謾枵腹.蒲柳無真姿
蹙縮高顴頰.蕭騷短髯髭
貧病老歲月.斗杓坐成移
曉風凄以寒.簾幕相紛披
月星炯我冠.霧雨泫我衣
焄蒿奉祠事.苦淚落酒巵
逝者日已遠.生者日以衰
羸驂駕九折.日暮抱長饑
岐路正巉絕.耿耿誰當知
