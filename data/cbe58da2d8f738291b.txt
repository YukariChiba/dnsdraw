我作新堂.中庭蕭然.雙柳對峙
春陽既應.千條萬葉.風濯雨洗
如美婦人.正立櫛髮.髮長至地
微風徐來.掩冉相繆.亂而復理
垂之爲纓.綰之爲結.屈伸如意
燕雀翔舞.蜩蜇嘶鳴.不召而至
清霜夜落.衆葉如剪.顔色憔悴
永愧松柏.歲寒不改.見嘆夫子
聊同淵明.攀條嘯咏.得酒徑醉
一廛粗給.三黜不去.亦如展惠
