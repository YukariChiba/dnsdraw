巨君竊漢璽.如取鴻毛輕
孟德老且死.不見姦業成
乃知朝無人.誰憚百公卿
一夫能仗節.介然屹長城
忠義國所託.安危與之並
吾於文舉見.坐折姦邪萌
誰能搏猛虎.乃用尺箠嬰
義氣橫宇宙.不煩尺寸兵
悲哉天所壞.一木難扶傾
梟鸞不兩立.夫子安得生
中原竟分裂.三姓鼎足爭
當知千載後.高名獨崢嶸
使君定不凡.論友古豪英
作堂追餘烈.豈祇求空名
廢卷屢嘆息.孤忠誰發明
玉石痛俱燼.鯨鯢脫誅烹
嗟余志謬懦.怒髪猶衝纓
九原不可作.涕淚徒縱橫
