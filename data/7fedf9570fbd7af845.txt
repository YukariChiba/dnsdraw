愛君直似朱絲繩.遇物可折不可曲
三仕無喜已無愠.肯學時人走巫卜
平生不作吠堯事.乘矢猶聞去其鏃
至今莫可奸以私.尊視正冠何太肅
歸來田園不改舊.歳寒見此猗猗綠
絕交未怪孔方兄.有酒盈樽書滿屋
小人傾盖已蒙潤.遺我珠璣不論斛
使我竟夕搜枯腸.魚目非珍何敢復
我今已似雲無心.江湖不說虚舟覆
言乘下澤與款段.早莫少游良易足
慣看赤脚老婢悲.亦任索飯痴兒哭
皇天其忍殺善類.支離亦受三鍾粟
