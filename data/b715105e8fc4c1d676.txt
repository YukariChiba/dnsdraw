南山落落千尺松.干雲蔽日摇青葱
盤根錯節歲月古.龍吟虎嘯號悲風
北山文杏中梁棟.我材臃腫非世用
脩枝細葉幸有餘.頳肩大束那辭送
承以高竹青扶疏.置君寬閑之玉除
倏如亂雲駐車蓋.怳似廣庭張拂廬
垂頭塌翼下孔翠.張鱗擺鬣來鯨魚
穿空入隙清飆吹.疑有萬壑哀聲隨
羲和按轡不馳騁.炎官火傘將安施
朅來投荒近循海.日坐板屋如蒸炊
南山蒼官憐我熱.遺我七鬣千孫枝
但令脩幹青青多.溫風烈日如予何
