古人不可見.千卷留遺編
要非紙上語.至理實參前
列聖精微心.舍此將何傳
根本會於一.枝葉數萬千
博文可約禮.掘井志得泉
茲乃讀書旨.涵泳當忘年
勿以急迫求.留神嘗靜專
亦勿事悠悠.歲月空推遷
久而竟純熟.脫落不知然
衆理斯旁通.如海會百川
又如庖丁刀.體解牛無全
超然得我心.枘鑿非方圓
書在言語後.用起言語先
唐人資綴緝.漢儒拘訓箋
記誦日益博.疇知心鑑昏
祗足騁馳騖.與道實天淵
瑱山名亭意.難與世人言
方將屏俗慮.日夕親聖賢
見聞豈足道.孰是入德門
隠几無別事.真趣在窮研
一旦忽冰釋.花柳春無邊
此時案上書.始可付蹄筌
