玉骨巑岏雪作頂.清溪下舞蛟龍影
忽驚發地扶屋極.誰向天公乞刀尺
道人逸氣天雲高.韋偃畢宏皆坐超
奔崕斷壑皆睥睨.悲風激激星勞勞
胡爲乎挂卿高堂之素壁.許侯筆興萬牛敵
坐來一氣回霜秋.四顧滿堂皆古色
老夫卜築寄雲松.屢揖伯鸞攜敬通
忽見婆娑眼中物.使我嚼句生天風
千章奇材卧澗底.公獨區區悦其僞
我知金石貫冰霜.便與髯卿同一味
君不見丹霞大士燒木佛.此老胸中果何物
