縣令醉時花滿睫.縣令卧時雲滿榻
其時北面竹軒凉.雨聲霎罷風颯颯
美人爭唱醒酒歌.濕透紅綃聲未匝
玉容沃以沉香水.瑶槃凍屑珠璣雜
魂夢適從何處來.帳中猶把浮雲踏
自說騎鸞向閬風.到時玉洞諸仙合
只被桃花迷殺人.行顧瑶關忽雙闔
枕上猶能走筆吟.纍纍吐出珠千蛤
壓倒唐時白與元.兩翁相顧如何答
