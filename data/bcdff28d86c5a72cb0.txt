英英山中雲.蒼蒼雲外山
雲山偃蹇若高士.不傍貴人門戶間
藕堂老人家四壁.詩句曾參浣花客
一亭半落平疇外.拾盡乾坤眼猶窄
樵歌斷處起寒青.鳥影明邊際空碧
玉鸞不入巫陽夢.滿榻凝塵室生白
昨宵礎潤卜雨來.岸巾欄角小徘徊
忽然一片黑模糊.失却萬丈青崔嵬
有風颯然起林薄.如覺天日徐徐開
推窗看山色如故.斷雲飄零不知處
