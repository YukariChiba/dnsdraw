北風五日吹江練.江底吹翻作江面
大波一跳入天半.粉碎銀山成雪片
五日五夜無停時.長江倒流都上西
計程一日二千里.今踰灩澦到峨眉
更吹兩日江必竭.却將海水來相接
老夫蚤知當陸行.錯料一帆超十程
如今判却十程住.何策更與陽侯爭
水到峨眉無去處.下梢不到忘歸路
我到金陵水自東.只恐從此無南風
