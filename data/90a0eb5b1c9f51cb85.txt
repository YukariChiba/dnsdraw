我家銅劍如赤蛇.君家石硯蒼璧橢而漥
君持我劍向何許.大明宮裏玉佩鳴衝牙
我得君硯亦安用.雪堂窗下爾雅箋蟲蝦
二物與人初不異.飄落高下隨風花
蒯緱玉具皆外物.視草草玄無等差
君不見秦趙城易璧.指圖睨柱相矜誇
又不見二生妾換馬.驕鳴啜泣思其家
不如無情兩相與.永以爲好譬之桃李與瓊華
