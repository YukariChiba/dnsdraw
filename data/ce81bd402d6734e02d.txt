盛夏衆芳息.景物殊寂寥
庭前有百合.穎然學春嬌
數枝己聳茂.百朵尤富饒
擁蔽因巨葉.紛數假長條
吐秀偏得地.爭妍欲干霄
素粉間瓔珞.輕黄染瓊瑤
靜若寶幢植.動如鳴佩搖
盡向杲日麗.不畏炎風飄
太守雅好事.得之詫朋僚
綺思入新句.彩圖上輕綃
衆目遂賞翫.英華不虛凋
此物既異常.論議有以招
人情愛惡間.輕重何以遼
或謂花之祥.或譏草木妖
嗟予豈博物.智慮隨日消
欲窮造化理.茫昧增無聊
疑此亦偶然.發之自根苗
莫議妖與祥.爲公續長謠
