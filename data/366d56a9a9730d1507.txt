湖外風物奇.長沙信難續
衡峰排古青.湘水湛寒綠
舟檝通大江.車輪會平陸
昔賢官是邦.仁澤流豐沃
今賢官是邦.刳啗人脂肉
懷昔甘棠花.傷今猛虎毒
然此一郡內.所樂人纔六
漕與二憲僚.守連兩通屬
高堂日暮會.深夜繼以燭
幃幕皆綺紈.器皿盡金玉
歌喉若珠纍.舞腰如素束
千態與萬狀.六人歡不足
因成快活詩.薦之堯舜目
