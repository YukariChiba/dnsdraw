夜深坐南軒.明月照我膝
驚風飜河漢.梁棟已出日
羣生各一宿.飛動自儔匹
吾亦驅其兒.營營爲私實
天寒行旅稀.歲暮日月疾
榮名忽中人.世亂如蟣蝨
古者三皇前.滿腹志願畢
胡爲有結繩.陷此膠與漆
禍首燧人氏.厲階董孤筆
君看燈燭張.轉使飛蛾密
放神八極外.俯仰俱蕭瑟
終契如往還.得匪合仙術
