日本大刀色青熒.魚皮帖欛沙點星
東胡腰鞘過滄海.舶帆落越棲灣汀
賣珠入市盡明月.解絛換酒琉璃缾
當壚重貨不重寶.滿貫穿銅去求好
會稽上吏新得名.始將傳玩恨不早
歸來天祿示朋游.光芒曾射扶桑島
坐中燭明魑魅遯.呂虔不見王祥老
古者文事必武備.今人褒衣何足道
干將太阿世上無.拂拭共觀休懊惱
