番禺西城偏.九石名九曜
危根插滄浪.古魄鎮臨眺
何人試巧手.鑿此混沌竅
森森毛髪散.偉偉儀形肖
葱蒼翠霧濕.玲瓏秋月照
痕添海潮上.聲酸朔風叫
龍歸憂利劍.鼇泣怖長釣
曾非借霹靂.安得離巖嶠
菱溪與太湖.所得信未妙
誰將置濠隍.我願植廊廟
堅貞以類舉.邪僻令遁趒
濡毫勒陰崕.卑語君莫誚
