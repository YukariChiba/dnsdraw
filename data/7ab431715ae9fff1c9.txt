落木驚高秋.旅食念行役
含羞古祠花.青蘂未堪摘
雲山不着脚.佳節似可惜
一嘯百尺臺.往趁凌風翮
羣山如玉玞.千古圍故國
孤城打寒潮.往事誰記憶
玉樹那得花.金蓮去無跡
興亡更六朝.濺血幾飛鏑
重瞳飛上天.毰毸避矰弋
何年覧德輝.古榜猶可識
父老無由詢.殘碑少遺刻
空餘弔古涕.自對斜陽滴
