青銅作明鑑.皎皎鋪晴昊
照我沐初晞.幾縷經霜草
本無適俗韻.頗識林園好
何爲浪自苦.落得衰顔早
懸知日夜改.青絲成素葆
達人遺世累.土木視肝腦
那於形骸間.計校玄與縞
彼獨何人哉.而我嘆枯槁
壯年不可挽.過日如霜掃
但有歲寒心.不逐冰霜老
誓開三徑荒.種藝雜庸保
雖無大藥資.尚得恣幽討
此外盡悠悠.置之不復道
