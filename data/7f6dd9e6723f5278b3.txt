我思周道兮.適彼鎬京
遵逵孔直兮.踖踖其行
驅車潼華兮.草𦬇罥余
軸限河渭兮.濟無津梁
日銜山兮天欲夜.愁雲結兮不成雨
我心惻兮思故鄉.汾亭寂兮汾之陽
陶唐氏之遺風湣兮其若亡.睠吾徒兮狷或狂
振還轅兮去京邑.淚涂泥兮道猶澀
汾亭上兮有六世之遺書.野有田兮汾有魚.宵續經兮晝狎佃漁
闢闕里兮薙萊蕪.倡弦誦兮開羣儒
神交周孔兮獨樂有餘.神交周孔兮獨樂有餘
