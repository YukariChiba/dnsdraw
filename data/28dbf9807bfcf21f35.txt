古宇列雙檜.森鬰欹檐角
高幹若偃蓋.低枝羅翠幄
葉硬攢猬毛.子圓如雀殻
盤根雖輪囷.呈才終卓犖
枯冬傲霜雪.炎夏宜雨雹
蒼皮繞龍蛇.危巔巢鸑鷟
歲寒知後凋.清風到先覺
月涵煙影孤.雨溜苔蘚駁
願逢繁輅用.勿使爲榱桷
春姿筆工偷.風韵溪虎學
松筠比節操.蟲鳥敢蠹啄
黛色晚山分.清香朝露濯
桃李耻妖饒.椅梧羞齷齪
俗名强雌雄.奇勝重古樸
氣勢已千尋.栽培從一握
五松慚忝位.秦封受殊渥
