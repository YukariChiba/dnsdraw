彼美祗園棗.珍同玉井船
後期千載熟.今日萬珠圓
地潤仍依佛.欄深自羃烟
結花雖最晚.藏核莫如堅
鴨脚看何小.雞頭美未全
種來誰共老.服久必成仙
大食移根遠.番禺記蒂連
舊名稽藥録.新賞著詩編
甜出諸餳上.香居百果前
黑腰虚羨爾.紅皺豈爲然
柔脆憐金鳳.飄零難木綿
諷包丹荔賦.精奪寶刀篇
靜夜風回海.清秋月蘸天
綵山要客集.翠顆繞枝駢
邂逅爲公壽.婆娑與世延
暮鐘催酒散.嘶馬引旗旋
今作中州瑞.原從異國傳
何當廣栽植.欲以慰饑年
