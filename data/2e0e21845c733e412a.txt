維蔡郡之望.過者必式閭
嚴嚴端明廳.遺像猶肅如
頗聞手澤富.儻許窺珍儲
主人命發笥.棐几同卷舒
比顔倍秀麗.眡柳加敷腴
亳杭兩記在.妙與蠟本殊
洛橋字尤佳.其大徑尺餘
班班名臣帖.煌煌昭陵書
坐令承學士.若覩慶曆初
向來故家物.聚散何忽諸
祭器抱它適.玉軸棄路隅
端明夢奠時.譍門惟一孤
厥裔日以蕃.廟院蜂房居
寸紙惜如命.不博明月珠
乃知儒澤遠.浮榮無根株
勗哉守視者.巾襲防蠹魚
