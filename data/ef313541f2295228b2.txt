始皇坑儒生.秦室遂顛覆
取冠溺其中.何乃踵前躅
亭長初秦民.秦事鑒已熟
事有異取舎.安用自窘束
方從豐沛豪.起逐中原鹿
君王自神武.将士豈局促
當時分漢茅.素行甚汚辱
屠沽與刀筆.雜然非一族
叔孫晚見推.韓彭旋烹戮
一弛復一張.往往如轉軸
高皇躬獨斷.此理深照燭
英風渺何之.遺事空簡牘
