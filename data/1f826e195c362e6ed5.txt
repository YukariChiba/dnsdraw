蜀國天下險.奇怪生中間
有士賈其姓.抱材東入關
獻冊叩諫鼓.其言蔚可觀
願以微賤軀.一得至上前
掉舌滅西寇.畫地收幽燕
且云太平久.兵戰無人言
臣嘗學其法.自集數百篇
治亂與成敗.密然不可刪
三獻輒罷去.志屈心悲酸
將相門戶深.欲往復見攔
負販冒日熱.引重衝雪寒
羈苦輦轂下.以圖晨夕餐
如此三歲餘.夜夜抱膝歎
義者或賑給.遂復歸巴川
嗟乎區宇大.此徒亦已緐
城市與巖穴.隱默孰辨旃
幸得出自鬻.何惜置末班
吾相柄天下.處事當幾先
古之設爵位.蓋欲英雄躔
次第立名級.不使智慮閑
稍有才器者.必以祿仕牽
所患在不出.既出那棄捐
放蛟入大水.軀虎還深山
失一故無害.其類莫可攀
