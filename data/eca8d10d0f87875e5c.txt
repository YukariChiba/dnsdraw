稚川真長生.少從鄭公遊
孝章偶不死.免爲文舉憂
餘齡會有適.獨往豈相攸
由來警露鶴.不羨撮蚤鶹
願加視後鞭.同駕躅空輈
寧餐墮齒堇.勿憶齊眉羞
何時遂縱壑.歸路同首丘
東岡松柏老.西嶺橘柚秋
著意尋彌明.長頸高結喉
無心逐定遠.燕頷飛虎頭
君方卒功名.一泛范蠡舟
我亦霑霈渥.漸解鍾儀囚
寧須張子房.萬戶自擇留
猶勝嵇叔夜.孤憤甘長幽
南窗可寄傲.北山早歸耰
此語君勿疑.老彭跨商周
