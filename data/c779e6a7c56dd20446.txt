邦惟固本自安寧.臨下常須馭朽驚.
何事十旬遊不返.禍胎從此召殷兵.
酒色聲禽號四荒.那堪峻宇又雕牆.
靜思今古為君者.未或因茲不滅亡.
唯彼陶唐有冀方.少年都不解思量.
如今算得當時事.首為盤游亂紀綱.
明明我祖萬邦君.典則貽將示子孫.
惆悵太康荒墜後.覆宗絕祀滅其門.
仇讎萬姓遂無依.顏厚何曾解忸怩.
五子既歌邦已失.一場前事悔難追.
