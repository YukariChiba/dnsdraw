山壑氣相合.旦暮生秋陰
松門韵虛籟.錚若鳴瑶琴
舉目羣狀動.傾耳百慮沉
按部既優游.時此振衣襟
泓澄冷泉色.寫我清曠心
飄颻白猿聲.答我雅正吟
經臺復丹井.捫蘿常遍臨
鶴蓋青霞映.玉趾蒼苔侵
溫顔煦槁木.真性馴幽禽
所以仁惠政.及物一一深
洒翰嶙峋壁.返駕旃檀林
回睨窣堵峰.天半千萬尋
