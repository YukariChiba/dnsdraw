樂郊何所樂.所樂從公遊
三日公不出.其民蹙然愁
一聞車馬音.從者如雲浮
吾問鄆之人.無乃失業不
云惟安其業.然後樂其休
樂郊何所有.胡不考公詩
有山在其東.有水出逶夷
有臺以臨望.有沼以游嬉
俯仰迷上下.朱欄映清池
草木非一種.青紅隨四時
其餘雖瑣屑.處置各有宜
樂郊何以名.吾爲本其意
自古賢哲人.所存非一世
當時偶然迹.來者因不廢
鄆非公久留.公去民孰賴
此亭公所登.此樹公所憩
俾民百年思.豈取一日醉
