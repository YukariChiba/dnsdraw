世無陳太丘.民隱念誰訴
兒饑不肯乳.咿嚶復誰慕
殖禄膏妻孥.居官付羈旅
何心書下考.絕意躡高步
張侯名家郎.作吏得奇趣
提攜念疲勞.憂勤急朝暮
散作千家春.一洗五里霧
簪纓被餘輝.草木飽朝露
官閑理朱絲.雲靜落飛屨
當期卓子康.揚鑣各分路
飛書恐到來.築屋寧久住
詩成梯幾間.酬酢語交互
酒杯方流行.喜甚捷官渡
歌詩載懽謠.鞭箠息嗔怒
翰墨良從容.流冗自奔赴
聲今詫父老.名亦借童孺
觴豆落明珠.萬壑疾東注
賓從俱鄒枚.含毫各驚顧
戰須老將鏖.兵思勍敵遇
主人方燕喜.飲至非草具
人生俟河清.俯仰有新故
寄言三不欺.令尹勿輕忤
民今知己疲.着艾豈勝炷
鋒傳固應須.軺車少當駐
魯山久寂寞.冠虎寧有數
苦恨郭林宗.未遇黄叔度
名嘗仰韓老.雅意良默喻
何當奉周旋.看君琢幽句
愧無脫手彈.可逐馬中兔
只今釣斜川.臨流與誰賦
