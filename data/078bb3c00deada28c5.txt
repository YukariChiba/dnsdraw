元和二年秋.我年三十七.長慶二年秋.我年五十一.
中間十四年.六年居譴黜.窮通與榮悴.委運隨外物.
遂師廬山遠.重吊湘江屈.夜聽竹枝愁.秋看灩堆沒.
近辭巴郡印.又秉綸闈筆.晚遇何足言.白髮映朱紱.
銷沉昔意氣.改換舊容質.獨有曲江秋.風煙如往日.
疏蕪南岸草.蕭颯西風樹.秋到未幾時.蟬聲又無數.
莎平綠茸合.蓮落青房露.今日臨望時.往年感秋處.
池中水依舊.城上山如故.獨我鬢間毛.昔黑今垂素.
榮名與壯齒.相避如朝暮.時命始欲來.年顏已先去.
當春不歡樂.臨老徒驚誤.故作詠懷詩.題于曲江路.
