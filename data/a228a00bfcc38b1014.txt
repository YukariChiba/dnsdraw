兒時坐澗石.散髮如浮烟
風驚綠鬅鬙.意欲凌飛仙
那知二毛見.倏忽到老邊
蒙紗猶鏟彩.獵鬢强呈鮮
星星儻未已.遂恐華吾顛
騎省歎遇合.郎潛感迍邅
萬古寄一轍.長歌悲昔賢
流光不假借.志抱何由宣
餘齡事可知.已矣寧非天
窮通各有待.憔悴孰使然
淒其槁梧畔.惕若明鏡前
靈膏詎能涅.薅拂事可憐
惟應幽室處.一猛放萬緣
嘗聞衛生要.心白髮自玄
