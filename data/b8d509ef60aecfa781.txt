我居梁谿傍.密邇陸子泉
漂流旅海陵.又欲買一廛
願言酌甘芳.爲滌腥與羶
居然值歲旱.此志無由全
百井盡枯涸.簡編匪虛傳
夜汲費燭炬.曉趨駢足肩
一壺信千金.一飲或萬錢
逝將向井拜.飛泉爲濺濺
泓澄古鏡色.吸引星光圓
洋洋療衆渇.不竭如巨川
井收遂勿幕.瓶盆送迴旋
飲水自可樂.安用井底眠
