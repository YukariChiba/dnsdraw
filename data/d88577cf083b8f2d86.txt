濟水與河俱至海.陶邱之北川原改
由來天事不可料.黄濁長存清晦在
猶餘平堤十里長.逶迤東注如高岡
水泉味甘土脉膩.固知餘潤宜群芳
君家園籞臨濟堤.荆扉茅屋隨高低
當軒古木密如蓋.無數雜花行有蹊
谷虛遥聞樵斧應.晝靜便有幽禽啼
穿栽卜築事未已.上爲層臺深鑿溪
東鄰可買莫惜費.臘月課種當令齊
柳綠正如陶令宅.桃紅應似晉人迷
城中老守厭窘束.行樂得至城東西
此家園亭可屢往.薄酒自足充提携
