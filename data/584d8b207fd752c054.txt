跨空起高閣.北望敬亭山
白雲無根蔕.舒卷隨風還
或墮溪水上.却縈松石間
就之既明滅.了然不可攀
謝公賽雨詩.千秋瀉潺潺
李白弄月處.寒光湛清灣
神交自冥合.彷彿眉睫間
使我戀此境.每來終日閒
如何一揮手.失勢落塵寰
功業復未就.但驚鬚鬢斑
滄浪不可濯.執熱長汗顔
緬懷大道師.焚香坐玄關
悲心度羣苦.振錫鳴金鐶
行當稟慈誨.惠照開昏頑
