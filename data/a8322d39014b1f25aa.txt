閉囚斷外事.昧坐半餘期.有言穎叔子.亡來已一時.
初聞宛不信.中話涕漣洏.痛哉玄夜重.何遽青春姿.
憶汝曾旅食.屢空瀍澗湄.吾徒祿未厚.筲鬥愧相貽.
原憲貧無愁.顏回樂自持.詔書擇才善.君為王子師.
寵儒名可尚.論秩官猶欺.化往不復見.情來安可思.
目絕毫翰灑.耳無歌諷期.靈柩寄何處.精魂今何之.
恨予在丹棘.不得看素旗.孀妻知己歎.幼子路人悲.
感游值商日.絕弦留此詞.
