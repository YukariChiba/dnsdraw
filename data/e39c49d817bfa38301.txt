今年寒食月無光.夜色才侵已上床.
憶得雙文通內裏.玉櫳深處暗聞香.
花籠微月竹籠煙.百尺絲繩拂地懸.
憶得雙文人靜後.潛教桃葉送秋千.
寒輕夜淺繞回廊.不辨花叢暗辨香.
憶得雙文朧月下.小樓前後捉迷藏.
山榴似火葉相兼.亞拂磚階半拂簷.
憶得雙文獨披掩.滿頭花草倚新簾.
春冰消盡碧波湖.漾影殘霞似有無.
憶得雙文衫子薄.鈿頭雲映褪紅酥.
