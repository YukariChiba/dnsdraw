楊花塞路春無聲.鳴鳩喚婦留春晴
揚鞭朝發浚遒縣.卷簾暮宿金斗城
城中主人漢賈誼.妙年射策都羣英
峨冠獨立御史府.冰霜凜凜清朝廷
忽乘白雲渡銀海.十年望闕心常傾
只今淮西課異等.沉沉玉帳閑府兵
神機照物辨毫髮.提刀四顧新發硎
行聞召節返西掖.至尊開閣思談經
豈容燕寢自頤養.畫戟森衛清香凝
陳公雖解豫章榻.白頭重愧非徐生
飄零漁艇荷蓑笠.揣摩舊學荒柴荆
願公一吐太和氣.朽株巖下逢春榮
