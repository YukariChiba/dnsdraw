龍藩地暖冬無雪.十月風光似三月
好風不動綺羅塵.人在繡幃簾半揭
酒腸拍索能回春.春潮八面香熏熏
香肌汗透披縠紋.思得滄海驅埃氛
銀鍋蟹眼生春雪.銀瓢捾破鍋心月
流霞傾入碧琅玕.香霧氤氳雲半掇
花藤織出金芙蕖.烟青藕紫堆雲盂
一聲璫珮簾鈎垂.皂盤捧出雙明珠
蠟花照入蘭湯閣.珠璣體迸紅猊活
鳳豁雲濤濯錦毛.龍翻雪浪澆銀甲
起拏裙霧圍春風.臙巾抹出桃花紅
香泉入齒潄寒玉.吐作冰雪飛長空
蒼頭急把春衫換.腕玉輕穿雲一片
出門兩腋生清風.身在嫦娥廣寒殿
