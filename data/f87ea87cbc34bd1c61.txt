閏餘春意早.卉木先有思
嚶嚶羣鳥翔.東西各求類
伊予忝諌垣.動息抱憂悸
衮職曠不補.言責真可畏
況復禁過從.陋巷若囚繫
茅茨庇風雨.偏隘無餘地
時於壞垣隙.歷歷生新薺
君侯乃比鄰.跬步難自致
常思去歲初.西軒學歌吹
座客皆故人.歡笑無拘忌
平生不喜酒.是日成爛醉
豈言長揖歸.良會難再值
東風忽復來.時華一何駛
叢竹固無恙.夭桃作花異
朝廷正清明.詎肯容竊位
何當遂廢放.歡飲還自恣
