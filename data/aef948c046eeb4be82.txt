直上風頂山.如接天上語
環觀千里內.此山峙爲主
循彼下山脊.翠石滿原膴
巉巖巧雕刻.詭特效蟠舞
青蒼高一色.磊塊千萬數
光膩細潑油.滋腴潤經雨
攢天石林居.綿地三茅宇
大湖石可並.靈壁磬同取
少却俄回首.一洞視須俯
崖深拱四壁.下蟄蛟龍虎
梯躡不可下.蹲望深可怖
但覺拂衣塵.微風洞門鼓
太息天地間.紛紛詫奇覩
雲收樹陰轉.山浄川華吐
長吟筆力窮.小憩去程阻
