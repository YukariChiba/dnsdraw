大火氣方熾.新金伏未興
茅屋苦卑陋.藴毒空自憎
流汗常被體.滌煩屢飲冰
那堪青蠅輩.鼓趐作威稜
薰風爍炎日.沸鼎助薪蒸
每思謀爽塏.地隘舊無稱
高亭枕城隈.粉堞勢騰凌
清水繞其足.茂林瞰田塍
此間有異趣.躋攀弗能勝
佳招適我願.坐覺神魂澄
何當卜鄰舍.與子朝夕升
飄然忘世累.長嘯效孫登
