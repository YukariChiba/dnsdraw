天王覽萬事.日昃坐承明
甚思得奇才.指望中原平
小吏與計偕.大夫招以旌
結綬聯翩來.屢聞開邇英
少卑著三館.高者登九卿
朝廷非不用.功業竟何成
豈其有所懷.閉口且吞聲
豈其有所畏.捩手恐覆羹
吾傷風俗衰.視此天下衡
莫計事可否.但隨意重輕
雖復建良法.因茲無由行
念予卧龍底.二年飽躬耕
世故已熟觀.見君勿屏營
要陳治安策.剴切如賈生
願無似揚雄.詞賦稱西京
