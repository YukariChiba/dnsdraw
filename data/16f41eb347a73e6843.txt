先生魯諸儒.飲食清不溽
空腸出秀句.吟嚼五味足
華堂鬧絲管.眸子漲春淥
先生疾走避.面冷毒在腹
歸來煮瓠葉.弟子歌旱麓
聲淫及靈臺.中有麀鹿伏
功名一走兔.何用千人逐
故應容我輩.清坐時閉目
高亭石排衙.木杪挂飛屋
我來無時節.客亦不待速
似聞雪髯叟.西嶺訪遺躅
朝陽入潭洞.金碧涵水玉
泉扉夜不扃.雲袂本無幅
慈皇付寶偈.神侶得幽讀
訥庵有老人.宴坐天魔哭
時來獻瓔珞.法供燈相續
吾儕詩酒污.欲往無乃觸
齋厨費晨炊.車騎滿山谷
願聞第一義.缽飯非所欲
便投切雲冠.予幼好奇服
