始吾得三滿.自謂得過人
一日不見之.已恐愚賤濱
憂思叢中來.腹腸生毛鱗
輕舟刺而南.久結願解伸
入門顧我笑.喜氣沃以新
徐徐相抽尋.軋軋聽引陳
先生固大賢.擬議何可鄰
諸君人相得.熱炙香相熏
而我拱其間.貪喜乃失神
鳯凰朝百鳥.鴟鴉亦來羣
然其氣類同.終獨鳳鶴親
發爲鳴聲和.上下相鏗純
苟非治平世.不得此類馴
故其聞之者.舞蹈相揺振
輕風促回舠.後會无涯根
作詩謝幸甚.顛倒迷歡欣
如將銘自賀.又欲書諸紳
