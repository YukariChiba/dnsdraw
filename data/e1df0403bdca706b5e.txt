漢家武徹求神僊.方士搤掔多夸言
蓬萊隔海不可到.屬車方羊上橋山
傳聞黄帝久僊去.胡爲有石高巑岏
游談不經理欲屈.謾言此地藏衣冠
縉雲自是僊窟宅.萬壑千巖比如櫛
突然一石摩青雲.造化應勞巨靈擘
僊風吹墮碧蓮花.玉井半空人不識
望之不計幾千尺.八柱擎天此其一
伯夷制行高且孤.萬世猶能立懦夫
英魂凜凜今不死.化作此石山之隅
橫斜轍迹依然在.我亦何能窮古初
