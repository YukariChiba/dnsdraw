一家一夫排門起.五家一甲單出里
夫須襏襫潦霧愁.與官輸木供邊壘
沙場草青胡運衰.軍書抵急飛塵埃
官須排杈二十萬.巖邑配以三千枚
黠貪分頭挼掌唾.田里寧容高枕卧
望青徑指三尺墳.踏白邀爲萬金貨
殘爾冢.爾勿嗟.行取金錢寧爾耶
小人所憂在一飯.政坐爾冢殘吾家
待吾舉火者百指.母已癃病兒垂髽
社朝浸種亦已芽.秧田未翻生薺花
吏呼勸農今幾日.典衣已供塘堨冊
九年回首奈若何.夢遶江南與江北
