西風吹老寒香圃.瘦碧林塘秋幾許
官閑飲思生渴吻.載酒聯翩無客主
亭深城遠地自寒.鴈鶩不來蘚苔古
秋枰爭道較一勝.長纓颯颯翠裾舞
百年有幾開口笑.底用研桑枉心膂
吟情正屬杯中物.暮色已催城上鼓
嗟予負愧斗粟戀.出位乖逢鑊焦苦
向來胸中亦磊磈.書傳消磨着塵土
徑須大白得我醉.歸卧黄紬聽夜雨
