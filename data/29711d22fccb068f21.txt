子長南遊探禹穴.自誇歷覽多所列
歸來落筆方著書.意與素王爭巧拙
謫仙早亦勤四方.沉浮江海遨齊梁
腹中領略幾萬里.文焰萬丈如許長
取之欲富觀欲博.貪多豈不如谿壑
直將眼力徧八方.達者應悲用心錯
不如五柳宅邊一老人.家貧無錢常閉門
時時矯首聊寓目.但見倦飛之鳥無心雲
老人觀之釋然悟.歸去來兮從此賦
勉旃爲謝倚欄人.著眼應須在渠處
