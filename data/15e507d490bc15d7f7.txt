流澌欲作環珮鳴.枯木未肯回春聲
舟人坐恐雪爲祟.嬌鴉又舞天邊城
天公知我不足厄.乞與十日霜風晴
遙遙烟堤護玉鏡.滉滉雲海浮金鉦
攬衣坐數踵間息.闚見宇宙無餘情
燈花也似調兒女.咄咄笑我長宵征
我生底處不堪著.未歸且雜吳兒耕
縱無鄰翁飲子美.會有稚子迎淵明
仙山況聞連洞壑.餌朮或可求長生
閑中日月吾所有.此外付之人重輕
