旱魃偏爲虐.陽烏益以驕
何曾柱礎潤.惟恐土山焦
請禱彌增潔.陰靈亦孔昭
雲興不待族.風細欲鳴條
隱轔雷車轉.霏微雨足飄
層陰低匝野.鴻霈近連宵
庭樹含佳色.村田長善苗
蘚痕緣屋壁.泉脈吐山椒
轍鮒那憂涸.園蔬豈待澆
官渠逗水急.客路裛塵銷
掾吏階前賀.耕夫壠上謠
秋成知有幸.歲欲近玄枵
