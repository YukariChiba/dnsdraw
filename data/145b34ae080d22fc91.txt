香鑪峰北面.遺愛寺西偏
白石何鑿鑿.清流亦潺潺
有松數十株.有竹千餘竿
松張翠繖蓋.竹倚青琅玕
其下無人居.悠哉多歲年
有時聚猨鳥.終日空風煙
時有沈冥子.姓白字樂天
平生無所好.見此心依然
如獲終老地.忽乎不知還
架巖結茅宇.斵壑開茶園
何以洗我耳.屋頭飛落泉
何以淨我眼.砌下生白蓮
左手攜一壺.右手挈五弦
傲然意自足.箕踞於其間
興酣仰天歌.歌中聊寄言
言我本野夫.誤爲世網牽
時來昔捧日.老去今歸山
倦鳥得茂樹.涸魚返清源
舍此欲焉往.人間多險艱
