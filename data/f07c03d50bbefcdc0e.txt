寒溪浸楮舂夜月.敲冰舉簾勻割脂
焙乾堅滑若鋪玉.一幅百錢曾不疑
江南老人有在者.爲予嘗說江南時
李主用以藏秘府.外人取次不得窺
城破猶存數千幅.致入本朝誰謂奇
漫堆閒屋任塵土.七十年來人不知
而今製作已輕薄.比於古紙誠堪嗤
古紙精光肉理厚.邇歲好事亦稍推
五六年前吾永叔.贈予兩軸令寶之
是時頗敘此本末.遂號澄心堂紙詩
我不善書心每愧.君又何此百幅遺
重增吾赧不敢拒.且置縑箱何所爲
