昔從郡丞游.餘寒春未迴
玄雲蔽冷日.朔風捲黄霾
枯榛擁殘雪.疏籬橫野梅
季夏方溽暑.後乘復與偕
青秧舞白水.赤日飛紅埃
牛馬暍俱喘.蜩螗嘒相哀
值此寒暑變.感予羈旅懷
行行江湖去.舉櫂向天台
老婦膾魴鯉.丁男滌尊罍
霜橙薦紫蟹.水藕浮瓊醅
念公復行縣.秋光當獨來
予時定相望.持酒上高臺
