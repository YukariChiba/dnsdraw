晨光入林眾鳥驚.腷膊羣飛鴉亂鳴
穿林四散投空去.黄口巢中饑待哺
雌者下啄雄高盤.雄雌相呼飛復還
空林無人鳥聲樂.古木參天枝屈蟠
下有怪石橫樹間.煙埋草沒苔蘚斑
借問此景誰圖寫.乃是吳家石屏者
虢工刳山取山骨.朝鑱暮斵非一日.萬象皆從石中出
吾嗟人愚不見天地造化之初難.乃云萬物生自然
豈知鎸鑱刻畫醜與妍.千狀萬態不可殫
神愁鬼泣晝夜不得閑.不然安得巧工妙手憊精竭思不可到.若無若有縹緲生雲煙
鬼神功成天地惜.藏在虢山深處石
惟人有心無不獲.天地雖神藏不得
又疑鬼神好勝憎吾儕.欲極奇怪窮吾才.乃傳張生自西來
吳家學士見且咍.醉點紫毫淋墨煤
君才自與鬼神鬭.嗟我老矣安能陪
