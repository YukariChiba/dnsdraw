當年識君恨不早.麗句清髙人縹緲
有如商律變初秋.慢綠夭紅俱一掃
自親蘭社襲餘芳.歸熱寒爐陋昏棗
乃知形骨縱龍鍾.勝處精神不衰老
我辭官下曾幾時.囊甑雖貧未空倒
女兒索嫁金無餘.錄過知難坐丘嫂
人言貴賤在天公.饑飽更須關富媪
是事姑置無相聞.瓜蓏分區竹有孫
暑風長養遠林密.雨腳幷合前溪渾
傷心事慮漸消省.胡不俯仰隨欣欣
有時放意枕書臥.亦復倚杖看荷翻
殷勤不如偶相遇.過我思同明月尊
世間明月向人好.丞不負余余負君
