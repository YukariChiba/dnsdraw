陳君昨從江右歸.元龍豪氣如虹霓
清晨訪我敘契闊.手持錦軸徵余題
遠山近山凡幾簇.三兩人家住溪曲
酒旗摇曳朝日晴.漁舟來往煙波綠
屬玉鵁鶄聚暖沙.疏籬老屋带煙霞
竹邊有客燒新笋.林下何人掃落花
景趣無窮來宛轉.一抹嵐光見平遠
斯圖精緻非尋常.妙筆原知歸北苑
君家舊住橋子東.森森喬木含清風
潁川世系年應遠.使節勳名孰與同
君視黄金猶土苴.好畫如逢不論價
何當乘興去相尋.索看新收古名畫
