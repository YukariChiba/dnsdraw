南北二十年.短褐足塵垢
九仞未及泉.竭心恚地厚
積翳開前山.月在山之顔
目斷兩黄鵠.夢寐長躋攀
我飯苦多噎.見君遽出氣
定有囊中藥.痿人果知起
枯槁洗朝露.咀嚼玉壺冰
蔓草豈自得.香發須高陵
齚舌真有味.辨口空齒落
頓悟孺子歌.會當濯其濁
允蹈固未見.能言人亦難
得微可齊語.引置莊嶽間
大路平如掌.仁者貴安宅
直絃爲君彈.萬里等尋尺
何年紀渻子.相向猶木雞
肝肺已自鏤.土苴非所知
