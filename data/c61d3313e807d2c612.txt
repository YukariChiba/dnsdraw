吾衰怯行邁.旅次展崩迫.愈風傳烏雞.秋卵方漫吃.
自春生成者.隨母向百翮.驅趁制不禁.喧呼山腰宅.
課奴殺青竹.終日憎赤幘.蹋藉盤案翻.塞蹊使之隔.
牆東有隙地.可以樹高柵.避熱時來歸.問兒所為跡.
織籠曹其內.令人不得擲.稀間可突過.觜爪還汙席.
我寬螻蟻遭.彼免狐貉厄.應宜各長幼.自此均勍敵.
籠柵念有修.近身見損益.明明領處分.一一當剖析.
不昧風雨晨.亂離減憂戚.其流則凡鳥.其氣心匪石.
倚賴窮歲晏.撥煩去冰釋.未似屍鄉翁.拘留蓋阡陌.
