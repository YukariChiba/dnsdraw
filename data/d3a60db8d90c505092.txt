楚山屹兩姑.我見乃其稚
聞名詩卷間.識面客舟次
玉刻極端麗.簪植瞑蒼翠
娟月上天角.相與詫嫵媚
怒風將我西.未憗卜晚憩
山足舟可艤.山木纜可繫
山外正風波.獨此佳食寐
斷知有神物.主此勝絕地
明朝捐行橐.可無答神賜
白鵝雪爲肪.綠蟻香馥鼻
舟穩風又熟.無乃契神意
未暇訪彭郎.辭費辨非是
