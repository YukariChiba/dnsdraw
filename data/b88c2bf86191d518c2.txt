止酒先立約.庶幾守得堅
自約復自守.事亦未必然
約語未出口.意已慘不驩
平生死愛酒.愛酒寧棄官
憶昔少年日.與酒爲忘年
醉則卧香草.落花爲繡氈
覺來月已上.復飲落花前
衰腸不禁酒.此事今莫論
因酒屢作病.自祟非關天
朝來腹告痛.飲藥痛不痊
銳欲絕伯雅.已書絕交篇
如何酒未絕.告至愁已先
我與意爲仇.意慘我何便
不如且快意.伯雅再遣前
來日若再病.旋旋商量看
