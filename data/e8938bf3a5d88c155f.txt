豶豕在塗龍在澤.豺狼食肉麝食柏
蹄毛與角不對齒.啄觜兩足副以翮
既能閑閑住深谷.豈使于于佩鳴玉
水邊看虹山雨霽.夜與明月歸獨宿
門前重嶺後羣峯.石樓朱殿藏林中
銅絲緊轉轆轤響.絡緯秋老嚎西風
榮利淡薄無易此.彼飲甘醲茲飲水
暫將分別向喉舌.何異聲色亂眼耳
孔孟久歿言可師.千古布散葉與枝
今來閉戶自有趣.世上沄沄非我爲
