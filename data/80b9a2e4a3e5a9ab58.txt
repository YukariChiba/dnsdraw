高山扶層巔.下與地盤結
氣貫不變移.澤枯乃朽裂
有如善人交.生死兩固節
語默無異方.黯沮在爲別
世風隨日儉.俗態逐勢熱
負予好古心.噓歎星斗滅
近得鄰幾生.胸懷貯霜雪
饑渴入詩書.趣向著羈絏
又與斯人離.先日心破折
古也當貽言.在子可捫舌
奈何區區誠.敢以御者說
器成必刓琢.德潤資澡刷
安文謾徽墨.古訓乃佩玦
帝門急豪英.濟物無自孑
