我生困語言.老大猶棲遲
咄哉一言失.雖悔何能追
常欲說向人.到口還忸怩
不如静中坐.此理吾所知
春風入城郭.古寺花開時
廣庭積雨過.紅紫初紛披
偶逢頤庵人.强丐頤庵詩
是庵清而虚.底事名爲頤
南陵有徐子.頃嘗吏於斯
作字妙羲獻.學易深坎離
慎言與節飲.卦象不可欺
君看命名意.往往只在兹
