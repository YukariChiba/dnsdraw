長安材豪雄五都.五陵意氣誰能除
作人不入游俠窟.寓興聊從草隸書
崩崖壞山出衆寶.石刻鼎鑄周秦餘
江東諸家擅逸氣.宜官鍾蔡幾不如
騰龍翥鳳動光彩.淥池滉漾華芙蕖
石生臨書得微妙.神凝意會下筆初
濃纖巧緻若出一.老庖利刃投空虛
人間流傳不得辨.錦囊玉軸爭貯儲
以茲得名號醉墨.聊取勝事題精廬
豈與西山少年輩.射獵狐兔夸里閭
杜陵詩仙有祖風.筆灑雲霧揮瓊琚
我今才薄厭數語.勉力和歌慚起予
