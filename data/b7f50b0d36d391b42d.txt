弱齡誦書史.所慕在經世
靦顔科目中.頗恨愆素志
天府兩貢書.恥逐時粧媚
諸公誤賞音.偶玷春官第
王明渴疇咨.臨軒有故事
明當鼓枻下.陛對去天咫
采蘭有常供.胡爲輕萬里
趨庭願有聞.丁寧汝其識
謹無曲學阿.恐作儒冠恥
士當志遠大.富貴餘事耳
百拜請書紳.誓言其敢替
萬古洙泗傳.豈爲青紫計
