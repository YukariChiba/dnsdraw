丱角同出處.中路稍差池
往事如一夢.新年生白髭
小官仍齟齬.異國更羈棲
長時恨隔闊.既見少開眉
朝共壚邊飲.暮同窗下棋
一日復一日.眷眷不忍離
今茲解舟去.豈爲赴同期
久住恐相溷.蕭然生事微
欲將眼中淚.一灑別時衣
諸緒正牢落.勿令心重悲
融怡和笑語.惝怳迷東西
甘言戒婢子.循髮祝阿宜
憒憒情懷惡.正同中酒時
晚泊蘆荻岸.江天雲四垂
高城已不見.春雨更如絲
