道在軻雄出.時平稷契生
荆山方秀整.金氣與高明
磊落難藏器.崢嶸易得名
宏才須視草.大手本調羹
欲賦龍驤遠.方看鳳翥橫
海門迎五馬.桂嶺換雙旌
漸許含香侍.寧爲剖竹行
悠悠真任物.擾擾不關情
札有十行賜.政應期月成
風流前輩似.文采後來傾
日月開黄道.雲煙煥赤城
還朝充柱石.與世作權衡
仙果千年實.洪濤幾度清
於公一俯仰.几杖表餘榮
