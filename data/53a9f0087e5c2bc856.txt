元禮佳少年.俊氣欲無敵
文章詩最豪.溟漲助筆力
三年葉公城.於我固多益
恨無荆雞材.使君有羽翼
此行省親闈.綵服耀春色
從容文字閒.固未曠子職
蘄春向鄂渚.曾不三四驛
吾師李武昌.金聲而玉德
誠能勇一往.所進豈寸尺
江南後生秀.居多門下客
願君從之遊.琢磨就圭璧
斗酒清夜闌.缺月挂屋壁
雞鳴馬就轡.少別安足惜
人生共一世.誰能無行役
