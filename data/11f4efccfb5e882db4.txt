去年別君時.同宿黎陽城
黃河凍欲合.船入冰罅行
君爲使滑州.我來西入京
丈夫不泣別.旁人歎無情
到京就省試.落籍先有名
慙辱鄉薦書.忽欲自受刑
還家豈無路.羞爲路人輕
決心住城中.百敗望一成
腐草衆所棄.猶能化爲螢
豈我愚暗身.終久不發明
所悲道路長.親愛難合幷
還如舟與車.奔走各異程
耳目甚短狹.背面若聾盲
安得學白日.遠見君儀形
