讀書讀心不讀跡.以言易言竟何益
射弓射志不射箭.以力假力何足羡
因蹄得兔蹄安用.以虎視石虎則中
設科取藝良已拘.分毫得失如摴蒱
微官况復多繩墨.千里思馳困羈勒
生女嫁屬他人屋.生男不出出許國
堂堂八尺無創瘢.如斗金印梔蠟顔
一條秋水持贈君.腰間願看生風雲
君不見唐家將相婁師德.也曾應詔紅抹額
撾鐘飲酒皆兒嬉.握拳透爪真男兒
