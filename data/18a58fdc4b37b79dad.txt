三年計日作放生.薄俸時分及魚鳥
別來湖山幽絕處.下者遨遊上輕矯
西歸短棹送春波.忍見長魚困縈繞
修鱗戢錦紛半破.健尾舒紅時一掉
不惟咫尺迷藻蘋.正恐須臾觜葱蓼
吾曹仁術隨所用.圉圉洋洋誰不曉
恥與雞蟲較得失.况乃牛羊分大小
只今命脫猛火燃.不用口銜明月皎
臨流祝魚從此去.彈指寃親一時了
要將頭角動風雷.未厭藏身且深渺
