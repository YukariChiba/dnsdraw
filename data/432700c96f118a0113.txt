大仰古禪窟.秀色摩穹蒼
蜿蜒屬龍會.半壁開寶坊
中有寂寞人.宴坐花雨傍
杜門不說法.碧眼照胡床
子昔喜行脚.拄杖走四方
所至螺鼓閙.正作佛事忙
是中不可住.令人心發狂
却尋龍會山.夜深聞妙香
起望山上月.千山同一光
從來遠行客.終必還故鄉
便當隨月歸.急掃松下房
芒屩儻已具.留錢辦茶湯
