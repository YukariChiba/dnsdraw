髯李魁然玉抱璞.淡陳蕭散出林鶴
華陽洞口笑相逢.天風自奏鈞天樂
飛雲出岫本無心.大隠不必皆山林
朱絃自振山水音.王喬梅福古猶今
君不見洛之南涯溫生北涯石.明月灘頭弄澄碧
河陽御史一張羅.曉猿自掩松關寂
久旱得雨方一犁.山南種豆猶其時
山僮倚擔遲君歸.語君雨過黄獨肥.亦有晚笋穿疎籬
急歸燒笋煮黄獨.北山移文可無續
