雙扉窈窕疑仙穴.鎖宿彌旬塵事絕
夜色蕭然鼓二更.聯步空庭望寒月
衆星掩抑天無雲.萬瓦鱗鱗带霜雪
俯看腐草亦光輝.仰數冥鴻自行列
瑶臺十二好裴徊.銀界三千孰分别
鉤簾却坐未欲寢.况有高談助清澈
匆匆置酒當虛簷.餚蔌飣餖殊微纖
長檠徹去不復用.豈假密炬徒炎炎
追思李杜篇章妙.亦有狂語時相兼
舉杯勸飲一何怪.斫桂浪恣尤難厭
豈如我輩賞以意.一觴一詠情何恬
興闌影側各分散.心月兩適俱無嫌
