將賢士氣振.令肅軍聲悄
晨登戲馬臺.一試胡騕褭
城空巷無人.里社轉相曉
吾公庶無疾.但恐園囿小
荆榛一焚蕩.雉兔皆驚矯
翩翩白馬將.手把青絲挑
少小事邊徼.斬刈輕荼蓼
殿前賜鞍勒.珂月明皎皎
自言得所事.强暴無不了
廟算本詩書.下策禁焚燎
當令百鍊剛.甘就一指繞
低回未嘗試.坐被世人少
秋霜一朝下.凌厲見鷙鳥
爲君整驕惰.重立穰苴表
