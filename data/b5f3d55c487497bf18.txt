莫登樓.樓外華燈人競遊
翠枝威威六素虯.鳴梢一聲從天頭
金爐烟開雉尾收.正見月射雙瓊鈎
半峰飛泉落驚漚.嘘呵紫霧魚龍浮
絃清管高脆欲流.霜寒雛鳳丹山愁
臺上美人春風柔.舞腰回急寶釵投
禁街特勑香車留.簾疏的皪排星眸
畫省宵閒空翠幬.束如窮兔離新罘
況驚白髪心悠悠.安復繁華事輕裘
寄言俠少誰爲儔.爛醉玉樓歌始休
