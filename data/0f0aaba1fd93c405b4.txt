羈旅嗟無友.佯狂漢水陰
相逢幸傾蓋.送别悵分襟
之子雖吏隱.高名何陸沈
蛟龍蟠學海.風雨潤詞林
寡和嘗歌郢.傳經雅屬參
丈人今諭蜀.幹譽爾勞心
接淅予征遠.看雲反顧深
旅懷兼去住.秋色愴登臨
信有江山助.宜無霧露侵
相思見逸唱.清絕響寒砧
擊節時孤笑.開樽憶共斟
歳華幾向晚.客恨孰能禁
城闕愁回首.詩人誨嗣音
曾非青玉案.爲愧洛生吟
