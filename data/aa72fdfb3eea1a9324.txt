瑶池始波縣圃風.鄧林飛葉雲攪空
人間櫟社幾黄落.曉窗洗黛悲青銅
常嗟彭祖悔杖晚.不見王母桃花紅
安知帝怒削龍伯.輿嶠已沒歸墟中
楚人方復感時節.申旦不寐同秋蟲
虛堂氣入枕簟肅.熟寐不復聞嗈嗈
大言身塞不得仰.了語無異鴻毛烘
天如旋磨人蟻却.更千萬日勞何功
漢南種柳人笑爾.江潭悽愴彫形容
小樓遐觀午夜闃.凉月不盡山無窮
一身逆旅過萬物.千古昨夢如驚蓬
胡床收慮暫一息.杲杲已上扶桑東
