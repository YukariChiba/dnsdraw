虚舟縱逸棹.冉冉成老大
隨食蟲寄居.行年螘旋磨
來歸修水頭.視地不敢唾
俚言亦屢陪.灌畦常往佐
毎於休作時.弄筆聊頓挫
自謂老於斯.晏然歌楚些
年來尤屢空.非關學高卧
時節閭里歡.觴豆競繁夥
我獨蓬窗底.達曙發清餓
賴有竺乾書.開顔真自賀
近局可憐人.鷄黍起頹堕
整冠禮甚修.坐客仍虚左
浩歌爲之傾.樽爲歌長破
