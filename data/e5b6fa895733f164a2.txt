吾觀三江五湖口.湯湯誰能議升斗
物誠有之士則然.晚得廖子喜往還
學如雲夢吞八九.文如壯士開黄間
十年呻吟江湖上.青楓白鷗付心賞
未減北郭漢先生.五府交書不到城
相者舉肥驥空老.山中無人桂自榮
君既不能如鍾世美.匭函上書動天子
且向華陰郡下作參軍.要令公怒令公喜
君不見晁家樂府可管絃.惜無傾城爲一彈
從軍補掾百僚底.九關虎豹何由攀
男兒身健事未定.且莫著書藏名山
