麻姑石壇起雲霧.常意已極高峰顛
豈知造化有神處.別聳翠嶺參青天
長松桀柏枝嵬砢.中畫一道如流泉
林風颼飀滿丘壑.山鳥嘲哳凌飛烟
山腰古亭豁可望.下見秋色清無邊
忽驚陰崖勢回合.中抱幽谷何平圓
初誰鑿險構樓觀.更使遶舍開芝田
令人到此毛骨醒.欲構老筆丹青傳
羌夷干戈今未解.天地瘡痏誰能痊
大厦棟梁置沙莽.肯復顧眄桷與椽
吾徒於時直何用.欲住未得心茫然
