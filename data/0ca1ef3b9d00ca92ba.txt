昨夕發姑孰.今朝泊敬亭
輕雲淡日天地暖.杏花吐萼梅飄零
春光一瞬豈足賞.聽公亹亹高談傾
昔年庭爭動丹陛.君臣道合趨昇平
巖廊辭位已十載.氣度杳杳涵滄溟
公田種秫作新酒.槐槽旋注琉璃瓶
不將歌舞效俗飲.時時一酌差獨醒
感公贈我十五斗.酒量安得如劉伶
願公歸去廟堂上.盡使斯民醉醇釀
