昔年勤細書.廣博求多益
謂經手一抄.可勝讀數百
矻矻三十年.嘗廢寢與食
磨墨見硯穿.敗筆如丘積
高編連大軸.不知幾萬億
當時氣血盛.未覺損目力
今年四十六.百病乘其隙
雙瞳舊勞甚.凝血聚成脈
虛炎更上攻.常若包芒棘
遠視但䨥䨥.浮空亂花黑
少功跂前修.鑽仰極窺測
志欲繼絕學.九萬希鵬翼
求於形器外.脫然有所得
上友千古魂.神遇展良覿
年來老且病.筋骸當少息
六物已熬成.昏氣須清滌
