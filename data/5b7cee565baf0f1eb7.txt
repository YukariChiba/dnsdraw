少年初識字.已誦子虛賦
嘗疑天上人.已離人間去
蹉跎二十年.久自歎遲暮
倦游梁宋間.却踏江湖路
此地始逢君.秋陽破朝霧
白首鬢毛新.青衫顔色故
問君胡爲然.竟坐文字誤
人事久難知.高才常不遇
論人較賢智.富貴寧在數
不見竹林詩.山王俱不與
湖塘發高興.山林有佳處
迨此閒暇時.觀游莫辭屢
功名如附贅.得失何用顧
但當勤秉燭.長願隨杖屨
