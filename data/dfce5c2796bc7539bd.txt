吾聞北冥鵬.翼若垂天雲
矯首扶桑汜.投趾崑崙垠
渴飲黄河流.饑食紫淵鱗
長翮盈千車.短羽重萬鈞
去以六月息.棲止良苦辛
黑風忽翻海.未易容其身
偶與斥鷃遇.問鷃有何樂
鷃云我幺禽.豈暇議寥廓
爲生誠甚微.爲計亦易足
吸以棘針露.分以鷦鷯粟
决起槍榆間.却向蓬蒿落
不睎九萬程.只願一枝託
鵬聽鷃所云.似若生羨慕
彼小乃有餘.我大適爲苦
呼鷃問所安.鷃笑而不語
