我昔溫陵行.始初得許侯
溫陵故佳勝.况從吉士游
日月雖無幾.所樂良綢繆
歸來十載間.再見朝王州
故人重相遇.尊酒更勸酬
歡意我已衰.壯心君益遒
君顔反更少.我但未白頭
乃知中都勞.豈若江湖優
嗟哉石渠客.有似魚被鈎
何不斷去之.未知所從流
羨君翩然歸.春風帆畫舟
錦衣鄉治中.弩矢驅道周
舊廬何光輝.高堂薦甘羞
仕者固應爾.自餘信悠悠
送君喜寧已.顧我愧莫收
幸君謝友朋.我志無所求
