平生喜誦城山句.一誦千回起狂慕
夢魂夜夜峨眉巔.峨眉只在家西住
照人樓蜃嘘青紅.落筆天虬走雲霧
冥搜古髓生潤芳.坐演正聲入韶濩
蘭宫璧水俱雋功.金馬玉堂豈迂歩
何人爲呌閶闔雲.試使琅玕一披露
男兒豈暇謀温飽.丹心要使輝青素
水潮方仰昌黎韓.日邊又起長沙傅
玉山萬仞髙岧嶤.叢玉琤琤悦朝暮
嗟哉精衛愚復愚.海石悠悠力安措
傍人齲齒看癡狂.持此癡狂向誰訴
古來離别惟有酒.此别情酸酒如醋
萍蓬萬里終有家.而今更把家爲路
