何年麒麟飛上天.下視平地爲秦川
九關虎豹不敢去.爲作南渡中興年
扶持斯文一鳴世.金鐘大鏞方在懸
百年人物有如此.舊山喬木今依然
人言廣平心鐵石.梅花作賦猶清便
爭如萬象落吾手.顛倒捃拾無留妍
曉窗沉水旋和墨.雜花落紙如雲煙
問渠少室果何事.一笑粲粲成真傳
春風正墮散花手.亦有舞雪相回旋
願公道眼皎如日.我欲以壽東家禪
