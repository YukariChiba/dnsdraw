佛法下衰.衆魔崢嶸
如虎而祴.白晝市行
晚交得君.如黄河清
君與予談.洞見底裏
予建一事.君曰可紀
予出一辭.君曰入理
狂猘狺狺.嗾之者誰
君躡予足.怒形于辭
古有徇義.捨父背師
曷不千指.曷不百歲
神祐靡專.貴姦壽悖
謂天昭昭.天實茫昧
君素清苦.簡潔自持
如政黄牛.標韻過之
有德操才.得疾亦奇
浮華眼前.道義千古
昔有微言.噤不敢吐
含哀以告.君必領悟
