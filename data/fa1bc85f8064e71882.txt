吟君雉媒什.一哂一復歎
和之一何晚.今日乃成篇
豈唯鳥有之.抑亦人復然
張陳刎頸交.竟以勢不完
至今不平氣.塞絕泜水源
趙襄骨肉親.亦以利相殘
至今不善名.高於磨笄山
況此籠中雉.志在飲啄間
稻粱暫入口.性已隨人遷
身苦亦自忘.同族何足言
但恨爲媒拙.不足以自全
勸君今日後.養鳥養青鸞
青鸞一失侶.至死守孤單
勸君今日後.結客結任安
主人賓客去.獨住在門闌
