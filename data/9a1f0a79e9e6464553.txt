沈沈廣厦清如水.市聲人聲不到耳
一閒十日豈天賜.慙媿紛紛白袍子
相逢更得金玉人.久矣眼中無此士
連牀夜語不成寐.往往鷄聲忽驚起
是中差樂真難名.昔者相過安得此
但憐時節不相謀.正墮清明寒食裏
梨花已空海棠謝.外間物色知餘幾
只恐風雨摧折之.負此一春吾過矣
謝公尋山飽閒暇.應笑腐儒黏故紙
錦囊得句應已多.萬一相思頻寄似
