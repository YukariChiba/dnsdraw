幽人非愛山.出山將何之
山居種蘭蕙.歲寒久當知
初藝止百畝.餘地惜奚爲
先生無廣居.千巖一茅茨
四面祇藝蕙.中間纔置錐
銳綠紛宿叢.脩紫擢幼枝
孤榦八九花.一花破初蕤
西風澹無味.微度成香吹
燈夢得幽馥.月寫傳靜姿
我欲掇芳英.和露充晨炊
眷然惻不忍.環翫自忘饑
豈無衆花草.不願秋不遲
種時亂不擇.歲晚悔可追
