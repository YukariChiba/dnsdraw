矢人職司憂.爲箭恐不精
精在利其鏃.錯磨鋒鏑成
插以青竹簳.羽之赤雁翎
勿言分寸鐵.爲用乃長兵
聞有狗盜者.晝伏夜潛行
摩弓拭箭鏃.夜射不待明
一盜既流血.百犬同吠聲
狺狺嘷不已.主人爲之驚
盜心憎主人.主人不知情
反責鏃太利.矢人獲罪名
寄言控弦者.願君少留聽
何不向西射.西天有狼星
何不向東射.東海有長鯨
不然學仁貴.三矢平虜庭
不然學仲連.一發下燕城
胡爲射小盜.此用無乃輕
徒霑一點血.虛汚箭頭腥
