憶昔相逢初.一見即刮目
出處雖不齊.椒蘭則同馥
論心到極處.情愛逾骨肉
十年傳成癖.搰搰閉門讀
高志尊所傳.而肯曲從俗
抱此奇特操.平步可金玉
況復同窗友.槐庭秉鈞軸
事有反所料.軒冕笑羈束
縉雲邈千里.訪道求辟穀
食棗懷安期.竊桃小方朔
平生精進心.自可登仙錄
一著偶失算.九書無復續
洞霄有猿號.丹池無鶴浴
昨病失會葬.生芻東望哭
