江西太守說誰子.只說吉州有新事
棘闈照日動碧鱗.粉堞入雲橫爛銀
三年八邑邑邑熟.一任千日日日春
君不見吉州太守清何似.白鷺江心秋見底
除却太倉五升米.不曾遣人來向市
四鄰束脩來相看.不將入家將入官
清名襲人冰霜寒.隨風一夜入九關
帝曰桂林五千里.象犀珠玉生海裏
安得使者人人皆如此.金捐於山珠抵水
却從吉州奪吾侯.一州奪與三十州
梅花一笑迎漢節.桂花八株吹嶺雪
使星歸去作台星.跳過郎星與卿月
