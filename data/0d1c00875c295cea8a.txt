二龍觸鬬一不支.化爲怪石簷之垂
神泉內溢石齒迸.漱激猶作瓊瑶飛
琴高赤鱓或在邇.借我一跨邀安期
遠來相就盥靈液.六腑共浥清凉滋
玉泉細度玉樓去.不礙丹元中守威
黄金隄邊審依護.視之則微聽則希
俯窺溟渤正澄澹.海若仰望朱靈旗
彼妄人子誇飲玉.死誑愚婦何所稽
何如隨我飲此水.辨玉別石俱忘機
真忘乃是大奇事.身可如木心可灰
