樓前山色青如鬟.樓高夜映心斗寒
推窗縱目納吟思.倚檻爽氣生眉端
荒烟宿靄迷野甸.古崖怪石橫驚湍
城孤下瞰天蘸碧.日永坐聽風鳴鑾
登臨獨慨城郭是.把酒一酹還三歎
雖未如元龍高卧之百尺.已不減庾公步月之遊觀
又何須黄鶴霄漢之浩渺.亦可想岳陽烟水之彌漫
巋然獨立賀江許.已矣樓中沸歌舞
勝境無詩亦可羞.謾自簷楹庇風雨
望雲人遠迹生塵.祇有江流自今古
