煩暑雖難避.僧家自有期.泉甘於馬乳.苔滑似龍漦.皮日休
任誕襟全散.臨幽榻旋移.松行將雅拜.篁陣欲交麾.陸龜蒙
望塔青髇識.登樓白鴿知.石經森欲動.珠像儼將怡.皮日休
筠簟臨杉穗.紗巾透雨絲.靜譚蟬噪少.涼步鶴隨遲.皮日休
煙重回蕉扇.輕風拂桂帷.對碑吳地說.開卷梵天詞.陸龜蒙
積水魚梁壞.殘花病枕欹.懷君瀟灑處.孤夢繞罘罳.陸龜蒙
