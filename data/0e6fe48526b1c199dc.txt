千山萬山翠交鎖.何處瑶臺天上墮
臺前吟久忽登樓.樓前開窗天入座
留天且莫放天歸.問天明月來幾時
青天推月上雲表.使我對月自問之
試問月中玉妃子.人言羿妻無乃是
夜夜清風爲作媒.欲把冰姿嫁誰氏
桂子婆娑今幾秋.蘂宮珠殿何年修
吳剛執斧胡不休.玉兔銀蟾猶更留
我聞明皇排空聽.又聞李白騎鯨水中捉
至今天上弄銀盤.依舊萬星攢碧落
但見一輪月在天.如何千江千月圓
月還似水水似月.千眼所見皆同然
今方得月爲詩侶.月亦有情但無語
延月不久月竟歸.我欲乘風游玉宇
