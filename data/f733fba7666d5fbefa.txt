捧檄困米鹽.戴星入州府
官卑強趨走.出語不媚嫵
坐此觸駭機.三人忽成虎
况聞郡公曹.士論極患苦
禍福在牙頰.驕氣溢眉宇
念君鸞鳯栖.孰若黄鵠舉
負材淹簿領.擺脫即騫翥
高興動長川.插旗催轉艣
帆經一柱觀.清風九江渚
蛟龍蹙横波.樓船照秋浦
兹遊定有得.因之壯心膂
丞相新開藩.門闌壓吳楚
豪英氣概中.人物粲可數
相逢一笑樂.細與論今古
若問山間人.披蓑釣烟雨
