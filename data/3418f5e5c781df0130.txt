君不見懸車劉屯田.騎牛澗壑弄潺湲
八十唇紅眼點漆.金鍾舉酒不留殘
君不見征西徐尚書.爲國捐軀矢石間
龍章鳳姿委秋草.天馬長辭十二閑
何如高陽酈生醉落魄.長揖輟洗驚龍顔
丈夫當年傾意氣.安用蚓食而蝎跧
古人已作泉下土.風義可想猶班班
郭侯忠信如古人.薦書飛名上九關
詩書自可老斲輪.智略足以解連環
銅章屈宰山水縣.友聲相求不我頑
鵬翼垂天公直起.燕巢見社身思還
文思舜禹開言路.即看承詔著豸冠
尚趨手板事直指.少忍吏道之多艱
黄花零落一尊酒.別有天地非人寰
