洛城聊顧步.長想遂留連.水鬥宮初毀.風變鼎將遷.
皋陶德不建.汾隅祀忽焉.宗祊曠無象.聲朔緬誰傳.
枌榆何冷落.禾黍鬱芊綿.悲歌盡商頌.太息憫周篇.
來蘇佇聖德.濡足乃乘幹.正始淳風被.人勞用息肩.
舞象文思澤.偃伯武功宣.則百昌厥後.于萬永斯年.
茲辰素商節.灰管變星躔.平原悴秋草.喬木斂寒煙.
翻黃墜疏葉.凝翠積高天.參差海曲雁.寂寞柳門蟬.
興悼今如此.悲愁複在旃.彷徨不忍去.杖策屢回邅.
