與君相從四十載.老病昏昏君不怪
交游大半在鬼錄.一時輩行惟君在
前年簮筆侍明光.論議風流傳梗概
邇來同住此荒城.笑語瀾翻絕機械
薄酒重尋他日盟.新詩未了平生債
今君奉詔作鄰郡.共喜朝廷有除拜
定知惠政及斯民.一洗從來州郡隘
甕頭春色早晚熟.遠寄還須例霑丐
爲君試草德政碑.蕭何自昔文無害
