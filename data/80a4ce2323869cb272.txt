故人久不見.乍見雜悲喜
新鴈如故人.一聲驚我起
把酒不能觴.送目問行李
曾雲行路難.空濛千萬里
塞北多關山.江南渺雲水
風高吹汝瘦.旅伴今餘幾
斜行不少駐.滅沒蒼煙裏
羈遊吾亦倦.客程殊未已
扁舟費年華.短纜繫沙尾
物生各有役.冥心聽行止
江郊匝地熟.場圃平如砥
歸期且忽念.共飽豐年米
