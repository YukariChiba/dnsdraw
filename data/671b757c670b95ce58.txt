同雲被四野.寒氣慘悲凉
回風一以定.密雪來飄揚
時當冬候窮.開歲五日彊
蓬巷無與適.陟此瓊臺岡
賓友既追隨.兒童亦携將
攀躋得冢頂.徙倚聊彷徨
俯視千里空.仰看萬鶴翔
遠迷亂峰翠.近失平林蒼
偃薄瑩神骨.咀嚥清肝腸
朗詠招隠作.悲吟黄竹章
古人不可見.來者誰能量
且復記茲日.他年亦難忘
