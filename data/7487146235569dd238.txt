歷想爲官日.無如刺史時
歡娛接賓客.飽暖及妻兒
自到東都後.安閑更得宜
分司勝刺史.致仕勝分司
何況園林下.欣然得朗之
仰名同舊識.爲樂即新知
有雪先相訪.無花不作期
鬬醲乾釀酒.誇妙細吟詩
里巷千來往.都門五別離
岐分兩迴首.書到一開眉
葉落槐亭院.冰生竹閣池
雀羅誰問訊.鶴氅罷追隨
身與心俱病.容將力共衰
老來多健忘.唯不忘相思
