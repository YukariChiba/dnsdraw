孟夏百物滋.動植一時好.麋鹿樂深林.蟲蛇喜豐草.
翔禽愛密葉.遊鱗悅新藻.天和遺漏處.而我獨枯槁.
一身在天末.骨肉皆遠道.舊國無來人.寇戎塵浩浩.
沉憂竟何益.只自勞懷抱.不如放身心.冥然任天造.
潯陽多美酒.可使杯不燥.湓魚賤如泥.烹炙無昏早.
朝飯山下寺.暮醉湖中島.何必歸故鄉.茲焉可終老.
