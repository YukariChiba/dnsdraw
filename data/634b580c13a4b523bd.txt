予念天之生.生本空疏器.五歲稟慈訓.憤悱讀書志.
七歲辨聲律.勤苦會詩賦.九歲執公卷.倜儻幹名意.
乞薦鄉老書.幸會春官試.折桂愧巍峨.依蓮何氣味.
性拙絕不佞.才短無餘地.前年會知己.薦章實非據.
甯見民說平.空荷君恩寄.瞿唐抵巴渝.往來名攬轡.
孤舟一水中.艱險實可畏.群操百丈牽.臨難無苟避.
濆向江底發.水在石中沸.槌鼓稱打寬.系紉呼下緯.
善惡胡可分.死生何足諱.騎衡與垂堂.非不知前喻.
臨淵與履冰.非不知深慮.我今縻搢紳.善地誰人致.
城狐與社鼠.巧佞誰從庇.奴顏與婢膝.醜直誰從媚.
妻兒夐限越.容顏幾憔悴.致身霄漢人.呃嚱盡賢智.
