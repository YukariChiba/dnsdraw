昨日雲陰重.東風融雪汁
遠林草木暗.近舍烟火濕
下有隠君子.嘯歌方自得
知我犯寒來.呼酒意頗急
撫掌動鄰里.遶村捉鵝鴨
房櫳鏘器聲.蔬果照巾羃
久聞蔞蒿美.初見新芽赤
洗盞酌鵝黄.磨刀削熊白
須臾我徑醉.坐睡落巾幘
醒時夜向闌.唧唧銅瓶泣
黄州豈云遠.但恐朋友缺
我當安所主.君亦無此客
朝來靜庵中.惟見峰巒集
