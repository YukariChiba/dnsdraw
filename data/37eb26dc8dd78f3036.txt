吳山多金堂.我來訪仙真
神交若有契.邂逅見主人
浮雲白步障.老松青承塵
從以香嚴髫.環以瓊樹春
仙人坐盤石.杯勸三五巡
果苞武陵秀.木爇占城珍
幾見蓬海沙.不數上古椿
問從何處來.騎鹿來秋旻
謂是老人瑞.游戲葛水濱
容我野服見.間簉西閣賓
再拜上祝辭.慇懃寄千諄
一祝等龜鶴.再祝生麒麟
語罷却復進.罄折問養神
隨之上南極.放牧雲漢津
