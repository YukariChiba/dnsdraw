一虎弭耳行.一虎立而顧
猛鷙乃天資.亦爾相媚嫵
媚嫵尚眈眈.况復逢其怒
吾聞宣城包.今古稱獨步
投老筆愈精.利牙爪可怖
方其欲畫時.閉戶張絹素
磨墨備丹彩.飲酒至斗許
解衣恣盤礴.手足平地踞
顧眄或騰拏.窺之真是虎
捉筆一揮成.神全威不露
此其真是歟.爲我振蓬戶
藜藿將不採.何止讋狐兔
