凱風蕩清淑.秦溪鍾妙英
世德裕後遠.盛年振清聲
余昔客君家.君甫十二齡
期君世濟美.事業如甘卿
微言副深望.榮涂踐修程
東吳大藩地.政繁任匪輕
剸裁得終賈.游刃新發硎
勉奉兢兢戒.毋著赫赫稱
臨下必以莊.事上必以誠
勤勞慎細事.惠愛甦疲氓
制動由靜一.養心貴和平
嘗聞公輔量.允矣王休徵
