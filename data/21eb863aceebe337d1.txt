有叟匿姓名.自號爲潛夫
潛身在雲泉.潛心入虛無
身心俱已潛.質直反若諭
智者謂之智.愚者謂之愚
愚智自彼異.潛夫未曾殊
陶陶樂天和.任性何曾拘
宗儒述孟軻.好道注陰符
虛堂踞高臺.往往談浮圖
漫衍雖無家.大方貴無隅
俗人每側目.訂之爲狂徒
素隱而行怪.執政宜先誅
天公既保全.幸得存微軀
衝雪登高山.乘月泛平湖
性靈敵雲閑.形骸類松枯
何以免饑寒.認得衣中珠
