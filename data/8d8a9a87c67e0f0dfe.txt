交友淪歿盡.悠悠勞夢思
平生所厚者.昨夜夢見之
夢中幾許事.枕上無多時
欵曲數杯酒.從容一局碁
初見韋尚書.金紫何輝輝
中遇李侍郎.笑言甚怡怡
終爲崔常侍.意色苦依依
一夕三改變.夢心不驚疑
此事人盡怪.此理誰得知
我粗知此理.聞於竺乾師
識行妄分別.智隱迷是非
若轉識爲智.菩提其庶幾
