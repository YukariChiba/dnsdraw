紅蓼渡頭秋正雨.印沙鷗跡自成行.整鬟飄袖野風香.
不語含嚬深浦裏.幾回愁煞棹船郎.燕歸帆盡水茫茫.
鈿匣菱花錦帶垂.靜臨蘭檻卸頭時.約鬟低珥算歸期.
花茂草青湘渚闊.夢餘空有漏依依.二年終日損芳菲.
粉上依稀有淚痕.郡庭花落欲黃昏.遠情深恨與誰論.
記得去年寒食日.延秋門外卓金輪.日斜人散暗銷魂.
握手河橋柳似金.蜂須輕惹百花心.蕙風蘭思寄清琴.
意滿便同春水滿.情深還似酒杯深.楚煙湘月兩沉沉.
簾外三間出寺牆.滿街垂柳綠陰長.嫩紅輕翠間濃妝.
瞥地見時猶可哥.卻來閑處暗思量.如今情事隔仙鄉.
江館清秋纜客船.故人相送夜開筵.麝煙蘭焰簇花鈿.
正是斷魂迷楚雨.不堪離恨咽湘弦.月高霜白水連天.
傾國傾城恨有餘.幾多紅淚泣姑蘇.倚風凝睇雪肌膚.
吳主山河空落日.越王宮殿半平蕪.藕花菱蔓滿平湖.
越女淘金春水上.步搖雲鬢佩鳴璫.渚風江草又清香.
不為遠山凝翠黛.只應含恨向斜陽.碧桃花謝憶劉郎.
