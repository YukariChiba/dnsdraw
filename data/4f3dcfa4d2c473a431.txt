謝公滄海士.眷眷在林壑
飛輿下層巒.及此日未落
翩然何山麓.古澗謝疏鑿
方橋跨清泠.鬰密交翠幄
通幽更窮深.木末見楹桷
琅璫鳴老屋.拉攞相倚薄
莊嚴布金地.藤蔓土花剝
當年軒裳客.小隱事鉛削
能令此山名.谷口振京洛
如何給園居.勝士久不作
豈惟雪山輕.顧恐泉水濁
周行一泛覽.懷古歎冥漠
安知千載人.不作來遊鶴
