營居在西關.鍊句誰能和
水深舟已行.雨驟雲無奈
殘花蝶倦棲.弱柳鳥驚墮
橋杆挂稻頭.小定事舂簸
带濕芒盡除.易破粒漸瑳
世路久羊腸.人情隨蟻磨
每祈天雨寶.非是心好貨
力行毋自畫.浮言空相挫
因閒到農家.暫憩同客坐
別港野鳬歸.斷籬瘠牛卧
老翁語殷勤.今歲多坎坷
望晴眼力枯.護田衣袂涴
政恐官稅虧.不顧茅屋破
老翁勿預愁.太守兼勸課
丘明紀大饑.孟子憫人餓
瑞花舞綏綏.來秋真可賀
