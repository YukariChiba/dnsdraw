摩詰本詞客.亦自名畫師
平生出入輞川上.鳥飛魚泳嫌人知
山光盎盎著眉睫.水聲活活流肝脾
行吟坐咏皆自見.飄然不作世俗辭
高情不盡落縑素.連山絕澗開重帷
百年流落存一二.錦囊玉軸酬不貲
誰令食肉貴公子.不覺祖父驅熊羆
細氈浄几讀文史.落筆璀璨傳新詩
青山長江豈君事.一揮水墨光淋漓
手中五尺小橫卷.天末萬里分毫釐
謫官南出止均潁.此心通達無不之
歸來纏裹任紈綺.天馬性在終難羈
人言摩詰是初世.欲從顧老癡不癡
桓公崔公不可與.但可與我寬衰遲
