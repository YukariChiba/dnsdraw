居官行兩周.出郭劣半里
名稱臨汝守.初未涉汝水
今朝破巨浪.萬頃寄一葦
源從天息山.此地乃其委
青嵩正北踴.紫邏復西峙
兩岸千萬峰.落影照清泚
下瀨劇迅速.舟輕如激矢
周南滯留恨.此假聊一洗
悵無周旋人.同載如郭李
似聞汝陰湖.揚塵清潁尾
醉翁漾舟處.無復碧染指
歲月供感概.人事有遷徙
兹水美洋洋.正堪行樂耳
