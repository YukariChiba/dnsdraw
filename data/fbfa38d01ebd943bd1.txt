萬生紛不同.宿昔有定業
哀哉彼遷民.苦事乃稠疊
纍纍庭際炊.采采澗底葉
問渠胡爲來.悲淚不盈睫
連年避胡亂.生理安可說
今年更倉皇.芻藁亦焚劫
扶持過江南.十口四五活
斗米六百錢.兼旬又風雪
前時詔書下.振廩要周浹
聖主甚哀矜.我曹空感咽
願今兵革罷.復得理歸楫
傳聞菰蒲中.相殺血新喋
本是耕田農.饑寒實敺脅
須公語縣吏.早與支米帖
