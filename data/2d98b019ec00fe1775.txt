山行無晨暮.日暝崖谷昏
哀猿落客淚.永路驚旅魂
憑陵高山巔.俯視大江奔
迥環島嶼合.縈轉洲渚屯
行雲赴楚天.飛鳥下蜀門
地遐怪物聚.寺古深殿存
憶昔李氏末.煙塵暗中原
姦雄競草竊.割據窮海根
干戈百年後.見此敗屋垣
我來屬清秋.登覽無俗喧
山深虎豹歸.水静蛟鼉騫
臨風獨笑吒.浩蕩欲飛飜
