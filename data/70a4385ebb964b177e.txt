午枕避塵囂.夢乘銀潢槎
好風吹衣袂.墮我天之涯
羣仙赴號召.驂鳳來香車
一見如故舊.絲麟酌流霞
或鞭石爲羊.或握棗如瓜
中有汗漫生.盤礴埋丹砂
誰言仙有道.挾術相矜夸
顧我亦可學.正坐一念差
我笑謝之言.仙凡各有家
悠悠御風還.聚散如團沙
繩床一欠伸.茲遊真幻耶
咄咄置勿論.呼童煮新茶
