玉娥入月雲鈎衣.素裙雪綃雲畔垂
三山老仙不倦舞.霓裳半在秋江舉
謝郎解取澄江擬.飛下高城化清泚
朝元環珮玉玲瓏.天風吹落人間耳
六月夸父暍將死.一吸瀾翻九河水
蟾鄉換入石泉中.古柳陰前授瓊几
清泉無苦多酌我.空洞麟腸已行舸
窮源直上翠微峰.小段參差繡嶺宮
歸來泉邊却張席.女頭殘月投蒼璧
