生老病死者.早聞天竺書.相隨幾汩沒.不了堪欷歔.
自理自可適.他人誰與袪.應當入寂滅.乃得長銷除.
前月已骨立.今朝還貌舒.披衣試步履.倚策聊躊躇.
江月青眸冷.秋風白髮疏.新題憶剡硾.舊約懷匡廬.
張野久絕跡.樂天曾卜居.空龕掩薜荔.瀑布噴蟾蜍.
古檜鳴玄鶴.涼泉躍錦魚.狂吟樹蔭映.縱踏花蔫煙.
唇舌既已閑.心脾亦散攄.松窗有偃息.石徑無趑趄.
夢冷通仙闕.神融合太虛.千峰杳靄際.萬壑明清初.
長往期非晚.半生閑有餘.依劉未是詠.訪戴甯忘諸.
稽古堪求己.觀時好笑渠.埋頭逐小利.沒腳拖長裾.
道種將閑養.情田把藥鉏.幽香發蘭蕙.穢莽摧丘墟.
敢謂囊盈物.那言庾滿儲.微煙動晨爨.細雨滋園蔬.
蘚亂珍禽羽.門稀長者車.冥機坐兀兀.著履行徐徐.
每許親朱履.多憐奉隼旟.簪嫌紅玳瑁.社念金芙蕖.
海內競鐵馬.篋中藏紙驢.常言謝時去.此意將何如.
