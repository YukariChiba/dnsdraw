伯和來自西山西.西山爽氣在睫眉
胸中八索貯奇古.筆下九河走風雨
君不見李家人物它家無.老蚌一産俱明珠
郎罷致身已碧落.衆雛爭先見頭角
伯珍魁名北斗傍.仲簡插脚鴛鷺行
如何伯也袖兩手.却去外臺作賓友
荆溪病守鬢星星.一見鄉人雙眼明
白雲飛處忽心動.不堪折柳還相送
我自爲客仍送君.梅邊雪裏正新春
還家燈火更青簡.給札蘭臺未渠晚
