吾翁積德厚.九子官其六
不幸失三人.孤嫠紛在目
三弟尚白丁.升沉猶未卜
吾人扶門戶.參立如鼎足
脫死憂患餘.偏親須水菽
阿連先著鞭.去去長江曲
弱冠承賞延.十載荷衣綠
閒關困家食.才就五斗粟
要知官無卑.豪髮當畏肅
督耕兩大圩.受輸十萬斛
處之誠未易.勉旃直自勗
執別動萬感.酌酒再三祝
吾子素解事.涉世要未熟
意行須揆理.言輕恐招辱
王事究一心.言玷復三復
細行累大德.陰財損陽祿
豈惟贈爾言.余亦每自恧
公餘稍有暇.更取故書讀
行矣更自愛.家聲要人續
