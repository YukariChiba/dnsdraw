此君胸固有虛室.六氣薰酣無不適.所稟寧非道之質
此君貌固能圓機.四季變更無不宜.所立寧非聖之時
其表無方裏無物.妙與大通相出入
清節凌霜特其一.秋風夜雨君曰噫
名我字我敢問誰.無乃未爲大相知
守節雖賢一於正.聖人達節百其應
君亦能賢亦能聖.姑以節論猶失訂
標致孤高所持勁.伯夷獨立君制行
主人加愛又加敬.根器渾涵所成迥
顔子屢空君盡性.客子三嘆更三詠
