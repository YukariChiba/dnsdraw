故人遠客天一涯.寄我萬里風前枝
方壺含澌不受汙.可着玉樹瑤林姿
孤芳妙質不可說.天香肯復須人知
老人不作世間夢.但見玉友如兒時
急張青燈當明月.要看疏影横屏幃
花寒不睡斗欲落.笑語似與人追隨
持杯未怪此宵樂.論情忍負平生期
回頭却憶青山道.處處相逢花不老
短籬飛雪山更寒.古木啼烏月催曉
清魂屢往途路遙.故人久别相知少
只今如此邂逅何.莫厭詩成苦相惱
