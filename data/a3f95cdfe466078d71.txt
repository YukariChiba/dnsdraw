謫居了無營.贏得一味間
杜門十六年.草深沒柴關
猛獸當路號.虺蛇伏榛菅
今兹果何年.天誅此凶姦
羣妖既蕩除.善類稍北遷
仲子萬里來.喜極涕淚潸
坐定復載笑.喜我顔渥丹
人生七十稀.况復加九年
平生學飬生.吐納留真詮
忘家何足道.絕欲亦偶然
歸歟謝世榮.收功在丹田
宴坐息息匀.頻嚥舌底泉
日用形欲勞.何必驅小蠻
看我鰥氣成.空行躡飛仙
