羈窮莫厭如牢圈.從古功名出屠販
男兒不負懸弧心.馬革裹尸猶足願
君不見淮陰寄食饑貧叟.胯下英風亦何有
逢時吐氣雷電奔.金印纍纍大如斗
玉門晝夜羽檄驚.睥睨欲塹天都城
叩關虎士鬰餘怒.科頭奮戟如鵰鷹
君從壯年藴奇策.未宜縮首藏柴荆
昔人投筆真豪英.慨然萬里終成名
南山白額雖欲老.百獸遭之猶裂腦
