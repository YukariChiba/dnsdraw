昔初送君向秦關.君時失意多悲嘆
今來送君復西去.君懷新命多歡語
別君重見凡四年.顔色如故氣軒軒
文章學問益老富.卓然遠致信可賢
長安古都今大府.并護關西諸節度
邇臣元老來後先.賢士大夫還而聚
君持利器往從之.當能一發胸中奇
莫嗟須臾廷下屈.我有鎡基又乘時
君家湘衡萬餘里.十年遠遊何所事
高車駟馬終當歸.努力無爲故人恥
