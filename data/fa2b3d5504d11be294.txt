功名零落如破氈.羲娥不住隨流年
問君發跡縣博士.幾時得到龍旂前
我今老去覺今是.回首當年空自恥
妄心不起百事冷.已作古井無波水
看君富貴亹亹來.雲路何須取勢回
忽然結束行萬里.首冠步摇趨天臺
相思望望碧雲暮.少微光芒紛下覷
應憶秋江老故人.瑶音定寄雲鴻去
我時階砌蘭玉中.襹褷六翮摶秋空
與君追逐赤霄上.寶劍騰空不可衝
兩眼昏花惟我有.早梅樹下離亭酒
呼童草寫送行詩.不是當今無價手
