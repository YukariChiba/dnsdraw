九衢言語亂人耳.三市塵沙瞇人目
猿狙未慣裹章綬.魚鳥寧忘慕谿谷
恨無棲宿在清曠.欲弄潺湲愈煩燠
道人誰氏斥佳境.决漢披霄敞華屋
駢羅嶷嶷三秀石.叢迸娟娟兩修竹
雲蒸雨泄被巖壑.海倒河垂動林麓
頓驚俯仰遠囂濁.豈直形骸擺羈束
解衣堅坐暝忘返.飲水清談心亦足
丈夫壯志須坦蕩.曲士陰機謾翻覆
青鞋赤舄偶然爾.安用區區巧追逐
