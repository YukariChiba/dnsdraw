張帆風尚小.出口勢愈急
扁舟已中流.前後無所及
側看岸旋轉.白浪若山岌
磔砉時有聲.百罅水爭入
危檣聽欲折.柁柄脫操執
我有常病妻.素羸多不粒
及茲益憒亂.臥喘氣吸吸
婢姥半北人.茲險未嘗習
蒼皇面深墨.嘔噦皆膽汁
可憐兒女輩.往往相聚泣
出門强指揮.飛沫濺衣濕
江豚踴吾前.猵獺作人立
意如驁吾嚱.出沒相百十
呼神擲楮泉.祈佛啟經襲
是時正月尾.於節甫驚蟄
雲氣作冥晦.氣候變寒澀
日中僅得止.性命危若拾
紛然方寸亂.魂幹久不集
官期幸未迫.安用苦汲汲
官兵勇貪程.一震當少戢
何如彼居民.生不出井邑
吾田雖曠瘠.飦粥粗可給
勞生嘿自慨.茅舍行且葺
