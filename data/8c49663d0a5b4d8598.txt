孤桐亦胡為.百尺傍無枝.疏陰不自覆.修幹欲何施.
高岡地複迥.弱植風屢吹.凡鳥已相噪.鳳凰安得知.
蘿蔦必有托.風霜不能落.酷在蘭將蕙.甘從葵與藿.
運命雖為宰.寒暑自回薄.悠悠天地間.委順無不樂.
良辰不可遇.心賞更蹉跎.終日塊然坐.有時勞者歌.
庭前攬芳蕙.江上托微波.路遠無能達.憂情空複多.
湘水吊靈妃.斑竹為情緒.漢水訪游女.解佩欲誰與.
同心不可見.異路空延佇.浦上青楓林.津傍白沙渚.
行吟至落日.坐望只愁予.神物亦豈孤.佳期竟何許.
木直幾自寇.石堅亦他攻.何言為用薄.而與火膏同.
物類有固然.誰能取徑通.纖纖良田草.靡靡唯從風.
日夜沐甘澤.春秋等芳叢.生性苟不夭.香臭誰為中.
道家貴至柔.儒生何固窮.終始行一意.無乃過愚公.
