去年人日螺江邊.今年人日在通川
故家浩蕩五千里.客子騷屑心茫然
霜蘆盡解故時葉.生意斗爾歸蘭荃
海風如刀冰塞渡.欲航野水雪暗天
它鄉信美非吾土.香草悅魂真浪傳
南冠故聲祇操楚.劉章雅志惟歌田
五秉如單費廩粟.一囊就盡持餐錢
顛毛冉冉不吾與.齒根浮動輕於翾
小雀誰言畏死鷂.未肯屈折同桮棬
章貢直西三徑在.爾來望眼欲成穿
科桑洗竹真吾事.孰使齪齪纔充員
何時解得無拘束.歸釣潭頭楓葉鯿
