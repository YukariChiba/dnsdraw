半載迢迢住利州.嘉陵江水日夜流
安得却流關下去.載我唯須一葉舟
我歸未遠君隨至.燕鴻相避知何意
月巖四見月上弦.日日江頭望行李
庭柯一鵲鳴朝陽.人言君歸過石崗
明日拏舟入城去.劇喜重上君子堂
瘦骨稜稜衣表見.我亦鬢毛斑太半
談新說舊兩留連.紅燭燒殘無一寸
人生大抵如流萍.忽然相值飄然分
西風吹我又將去.預作一場離恨新
