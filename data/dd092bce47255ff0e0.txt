昨夜月色佳.孤坐不及賞
深嘆一歲中.此景無復兩
冒冷試出戶.霧氣方漭沆
金行既中分.宇宙萃澄漺
堂堂大圓鏡.倒攝山河像
或云有桂樹.强作枝葉想
疇能窮兆朕.聊爾付惚怳
曾無驚鵲飛.但聽悲蟲響
氣舒厭偪仄.望極增嘆仰
今夕看尤好.流光透帷幌
祗欠些子緣.照物尚晶爽
盆池局牆角.刺歷認菰蔣
病餘不舉酒.安得詩思廣
何當揖浮丘.跨鶴離塵坱
