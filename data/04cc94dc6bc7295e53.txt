遙夜泛清瑟.西風生翠蘿.殘螢委玉露.早雁拂銀河.
高樹曉還密.遠山晴更多.淮南一葉下.自覺老煙波.
一葉下前墀.淮南人已悲.蹉跎青漢望.迢遞白雲期.
老信相如渴.貧憂曼倩饑.生公與園吏.何處是吾師.
薊北雁猶遠.淮南人已悲.殘桃間墮井.新菊亦侵籬.
書劍豈相誤.琴尊聊自持.西齋風雨夜.更有詠貧詩.
