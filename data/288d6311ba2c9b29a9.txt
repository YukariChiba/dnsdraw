孤亭冠山椒.下視物不隔
六合縱心賞.萬家窮目力
髻鬟烏奴翠.衣带嘉陵碧
霞生白水尾.日没九隴脊
煙凝朝夕市.塵飛往來驛
雖復對紛紜.何嘗改岑寂
實兼觀風遠.非徒選勝適
巴峽少平田.每苦天宇窄
及兹伏櫺檻.坐瞰南北極
先君昔乘軺.名題古寺壁
侍行尚垂髫.孤露今戴白
讀君登臨詩.舊遊皆歷歷
永無膝下歡.終篇涕霑臆
