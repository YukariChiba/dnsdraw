國朝以來妙人物.近世獨數乾道年
后皇乃武再開闢.欲傾東海洗乾坤
九淵探珠巖採璞.天地爲綱罝羣賢
玉堂金鉉貯稷契.蓬山璧水俱崔班
追還慶曆元祐初.突過貞觀開元前
麟臺正字蔡夫子.乃祖元是四諫官
風流文采已碧梧.忠義慷慨仍青氈
折檻舊痕故無恙.后皇是日動龍顔
嚴霜烈日照鵷鷺.一身似葉飄淮堧
柴門僵卧三臘雪.魚釜僅續一線煙
后皇九重念五嶺.生愁雨露南方乾
詔謂正字當居中.肯爲朕行綏百蠻
梅花迎笑錦囊古.南斗退避文星寒
動摇山嶽細事耳.約束海若收波瀾
坐令百姓萬里外.墮在二陝三輔間
檳榔紅時芝泥紫.歸來徑著侍臣冠
我家江西更西處.白鷺洲對青原山
公歸肯訪老翁否.酤酒滿眼未必然.青芻白飯聊隨緣
