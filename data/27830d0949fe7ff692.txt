念君去南州.歲月忽已掃
豈無肺腑言.難爲音書道
客來自汝陰.盡說太守好
黄堂曰無事.仁政浹稚老
承顔奉親歡.甘旨富魚稻
時時過西湖.樽酒媚花鳥
兒童爭拍手.共笑玉山倒
都城亦何爲.風塵驚昏曉
投身非所謀.養氣安能浩
思君便便腹.中有無價寶
昔者定交分.我已愧枯槁
豈知鴻鵠飛.翩然異鶬鴇
人生出處間.得失不在早
君看松與桂.俱有歲寒操
何時臨清觴.爲子傾懷抱
