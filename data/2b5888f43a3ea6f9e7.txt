時命有通塞.百齡皆謂然
流行自非我.底滯亦在天
人知信百齡.陰定不可遷
苟云有所繫.朝旦猶億年
天地無窮期.百齡未爲綿
朝旦不可期.人事皆具前
所以賢達人.放心無所縣
萬塗以一究.會理寧復偏
六月淮水深.南風阻歸船
客行厭滯淫.親朋限長川
至言莫與聞.達理誰爲詮
無以謝羈愁.聊作言命篇
