擾擾閭巷士.過我何所爲
屢来徒我煩.不来我弗思
少年樂知聞.喜與客子隨
晚歲事恬默.與世益參差
騎馬出尋人.中路輒自歸
歸来亦何樂.書史自相期
巳與往者親.可無兹世違
欲語無所得.起視北鴈飛
念子遠千里.昔别今巳期
寄聲雖云多.所得竟亦稀
近者忽報書.期我往就之
不知予苦窮.繫此不可離
尚迫朝暮憂.寜有道路資
人生少所同.老去財幾時
予勢既若此.子復不肯来
但恐百年間.齟齬終莫齊
詩以寄子招.亦以寫我悲
