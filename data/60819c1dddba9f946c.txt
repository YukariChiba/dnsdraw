我昔得罪遷南夷.性命頃刻存篙師
風吹波蕩到官舍.號呼誰復相聞知
小園畜蟻防橘蠹.空庭養蜂收蜜脾
讀書一生空自笑.賣鹽竟日那復詞
城中清溪可濯漱.城上連峰堪幕帷
十千薄俸聊足用.魚多米賤憂無訾
東坡居士最岑寂.岌然深藂見狐羆
坐隅止鵩偶成賦.槃中食蟆時作詩
憐君富貴可炙手.一時出走羞啜醨
澤傍憔悴凡幾歲.胸中芥蒂無一釐
江山別來今久矣.不獨能言能畫之
同朝執手不容久.笑我野馬方受羈
袖中短卷墨猶濕.傍人笑指吾儕癡
方求農圃救貧病.它年未用譏樊遲
