憶昔初投刺.秋風八詠邊
偶參知好日.一見自多年
吏散公堂雨.簾垂館樹煙
共吟曾試茗.同坐或聞蟬
渡水尋支遁.登山學地仙
獻酬多奧妙.談笑屢遷延
夜月侵詩卷.寒燈落酒船
醉容韋带去.卧許石床連
池館今何遠.汀洲思倍牽
庾樓知有約.顔巷奈多緣
病眼隨蓬斷.愁心逐旆懸
高臺聊一望.芳草夕陽天
