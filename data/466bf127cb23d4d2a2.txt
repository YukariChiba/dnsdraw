后皇深助順.命世燁生賢
臨汝葱佳氣.羅浮降散仙
春蘭早無對.秋竹晚彌堅
穩擊三千水.高騰尺五天
清癯迂叟侶.溫厚醉翁然
獻納星辰上.司存雨露邊
常情難勇退.定力竟孤騫
此夕尋常夕.明年八十年
金猴轉空柄.璿象燦丁躔
中令汾陽考.平章潞國權
龍鍾笑裴度.矍鑠過文淵
陰陽無盡藏.真源不老仙
