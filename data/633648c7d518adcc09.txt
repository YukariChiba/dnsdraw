溪水激激山攢攢.蒼崖腹封壁四環
一門中嚂俯驚瀾.造物爲此良有源
坡顛竅塞淪九淵.吐吞龍螭殆非然
又疑猛將血戰還.斬此欲守規爲門
至今慘惻風夜寒.殺氣襲水爲屈盤
山重地僻道路偏.此境安得與禍連
反復不得意所安.將必有理愧莫原
山川幽深適素尚.轍蹂萬堅窮躋騫
生平所更了可記.怪特若此殆未觀
崆峒地首久茫昧.自此稍欲信所傳
排雲徑上淩巀薛.力弱盛恐乘以蹎
西光戛戛下巖壑.取酒更爲山留連
