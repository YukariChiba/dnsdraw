官居課程地.生有文字癖
誠知蟁負山.詎得辭此檄
嘉禾古多士.孰者非巨擘
老眼不待封.舊苦眩花隔
勿云石賈玉.箴失眸亦得
捧心若爲妍.竊鈇徒自匿
陸海貪窮搜.奇寶多偶獲
巧常昏金注.勇或便大敵
清醳聆鄒琴.款識辨周鬲
頗收半段槍.遐念連城璧
渠應悔羔袖.吾敢厭鷄肋
撫囊搴利穎.體國免素食
明朝羅客拜.定自百夫特
俗無拋磚惡.歸舟緩張席
