扁舟歷陽來.訪君得少息
登堂默無語.見者稱目擊
去年糝江上.群盜羅劍戟
君時濡須游.入山笑相揖
肩擔祖師禪.問答揮即栗
豈惟警聾瞶.亦足慰岑寂
春容褪丹青.雨意鋪水墨
定將儻赴感.澄霽自端的
麥秋數日間.饑腸頗貪得
兵餘敝廬盡.何獨空四壁
維摩幸無恙.胡避有新室
白雲夲無心.能歸定能出
巋然三傑峰.況是舊相識
我有半仙丹.和劑等菖术
爲言山中人.蟠桃已成實
