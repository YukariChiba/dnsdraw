吾聞海之大.物類無窮極
蟲蝦淺水間.蠃蜆如山積
毛魚與鹿角.一龠數千百
收藏各有時.嗜好無南北
其微既若斯.其大有莫測
波濤浩渺中.島嶼生頃刻
俄而沒不見.始悟出背脊
有時隨潮來.暴死疑遭謫
海人相呼集.刀鋸爭剖析
骨節駭專車.鬚芒侔劒戟
腥聞數十里.餘臭久乃息
始知百川歸.固有含容德
潛奇與祕寶.萬狀不一識
嗟彼達頭微.誰傳到京國
乾枯少滋味.治洗費炮炙
聊茲知異物.豈足薦佳客
一旦辱君詩.虛名從此得
