野人欣莫逆.君子戒多上
幸爾違朝市.聊復圖蕙帳
薄田幾負郭.山水分背向
巾車俯秋成.舒嘯會隨杖
吾友真可人.輕舟數相訪
投懷失枯槁.達意信摇蕩
時哉固難得.觸境沈波浪
謂我來歲寒.種種不少創
杯盤挽氣類.論辨極戶量
敢辭屢舉白.自喜老彌壯
回頭易陳迹.傾倒乃惆悵
樂事須勉旃.何適非醖釀
