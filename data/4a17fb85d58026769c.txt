先生萬卷讀.命世文之豪
矯矯鸞鳳姿.仰止人物高
坐石翳白拂.古繭磨衲袍
玉堂揮翰手.不數乘與褒
前身老畫師.寓興時抽毫
要在胸中奇.醉筆隨秉操
柘原沙錯錯.獨樹風騷騷
天荒鳥不入.路絕人告勞
一旦辭世紛.御風歸泬寥
遙知紫玉府.冠佩方遊遨
不然跨汗漫.騎鯨弄雲濤
夜中夢見之.酌公以蒲萄
覺來空把卷.我心增鬰陶
