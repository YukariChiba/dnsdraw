我生百無能.唯工說山水
洞霄天一柱.真仙昔居止
蒼崖入九鎖.修澗清徹底
層林仰首看.冷霧隨步起
饒君俗到骨.至此換却髓
一亭巧當門.乃是壓澗尾
便教寶玉做.思之未爲侈
道人喜客來.先引玩清泚
源頭放泉出.猛噴深壑裏
頃刻百萬丈.寧論尺與咫
冰濤卷雷鼓.滂湃力未已
天然句滿眼.潤色謝東里
擬議及思惟.望風當披靡
回觀翠蛟語.舞字最不死
兩詩故自妙.似覺泉在凡
正須吾三人.作意共整理
要令石點頭.滔滔那解此
