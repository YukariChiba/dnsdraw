江夏門風盛.東吳族望高
才雄吐白鳳.志大釣靈鼇
昔日參珠履.多年汎碧桃
陳琳巧書檄.謝客占風騷
曲宴飛三雅.沈機佐六韜
玳筵頻岸幘.楯鼻幾揮毫
託乘同歸闕.臨軒别賜袍
未離王儉幕.獨得吕虔刀
粉署因揚歷.朱門更鬱陶
淮南荒桂苑.騎省泣霜毛
去國踰千里.爲郎歷幾曹
和鉛兼秘府.懸磬寓神臯
室靜秋生白.庭閒雨長蒿
禁林俄召試.卿寺果垂褒
道在心無悶.恩深首重搔
依前領圖史.紬繹肯辭勞
