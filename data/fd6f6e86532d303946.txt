自君之出矣.珠網弦箜篌
憔悴損容色.晨朝懶梳頭
頭上雙爵釵.脫髮應難留
因心持寄君.君還知意不
金以表妾心.釵能感君眸
長安多美人.陌巷多高樓
君如有兩意.持此買名謳
妾本侯家女.生平不解愁
十九爲君婦.如今幾回秋
生兒妾樣長.君方遠行遊
妾顔益以悴.君心日悠悠
方諸空有淚.圓月難爲鉤
死灰不復然.知君亦行休
寄言天地間.于以寫我憂
