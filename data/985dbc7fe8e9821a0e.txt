地勝宜台殿.山晴離垢氛.現身千佛國.護世四王軍.
碧耀高樓瓦.赬飛半壁文.鶴林縈古道.雁塔沒歸雲.
幡影中天颺.鐘聲下界聞.攀蘿極峰頂.游目到江濆.
馴鴿閑依綴.調猿靜守群.虎行風捷獵.龍睡氣氛氳.
獲稻禪衣卷.燒畬劫火焚.新英蜂采掇.荒草象耕耘.
缽付靈童洗.香教善女熏.果枝低罯罯.花雨澤雰雰.
示化維摩疾.降魔力士勳.聽經神變見.說偈鳥紛紜.
上境光猶在.深溪暗不分.竹籠煙欲暝.松帶日餘曛.
真諦成知別.迷心尚有雲.多生沉五蘊.宿習樂三墳.
諭鹿車雖設.如蠶緒正棼.且將平等義.還奉聖明君.
