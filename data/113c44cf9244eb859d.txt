紅錦長絛當背垂.紫檀槽穩橫朱絲
美人亭亭面如雪.纖手當弦金桿撥
彈成丁丁啄木聲.春林蔽日春晝晴
徘徊深枝穿翠葉.玉喙勞時還暫歇
深園斷嶺人不知.中有槎枒風雨枝
蠹多蟲老飽可樂.山靜花深終日啄
雄雌相求飛且鳴.高枝礪嘴枝有聲
無功忍使饑腸飽.有意却教枯樹青
疾彈如歌細如語.曲欲終時情更駐
一聲穿樹忽驚飛.葉動枝摇不知處
