明發覽青銅.寸白墜華簪
懸知不能免.豈意遽見侵
憶昔隨羣兒.總角混青衿
縱弱不好弄.既冠知惜陰
時開磊塊胸.澆之以古今
二十偕計書.進士路欹嶔
遲遲十四年.一第酬苦心
今年已六六.暮景來駸駸
一髮照我眸.衆髮立森森
忽然一失笑.政要渠相尋
有田願種玉.有腰願垂金
富貴豈不好.勞鹿那能禁
何如一床書.侑之綠綺琴
遠參蘭茝香.清玩山水音
高歌月滿架.醉卧斗橫參
待教頭半白.掛冠老山林
飲犢青草浦.盟鷗白沙潯
憑虛喚張陸.聽我白髮吟
