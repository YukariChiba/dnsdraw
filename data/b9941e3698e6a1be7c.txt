微生真草木.無處謝天力
慈顔如春風.不見桃李實
古今抱此恨.有志俯仰失
公子豈先知.戰戰常惜日
吾君日月照.委曲到肝鬲
哀哉人子心.吾何愛一邑
家庭拜前後.粲然發笑色
豈比黄壤下.焚瘞千金璧
若人道德人.視此亦戲劇
聊償曾閔意.遽與仙佛寂
孤纍卧江渚.永望墳墓隔
作詩相楚挽.感動淚再滴
