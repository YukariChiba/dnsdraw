年來病懶百不堪.未廢飲食求芳甘
煎茶舊法出西蜀.水聲火候猶能諳
相傳煎茶只煎水.茶性仍存偏有味
君不見閩中茶品天下高.傾身事茶不知勞
又不見北方俚人茗飲無不有.鹽酪椒薑誇滿口
我今倦遊思故鄉.不學南方與北方
銅鐺得火蚯蚓叫.匙脚旋轉秋螢光
何時茅檐歸去炙背讀文字.遣兒折取枯竹女煎湯
