西郊一超忽.祠節暫踟躕
天迥欹臨野.河長側貫都
飛廉披苑路.南斗抱城隅
填塹時休獵.棲糧戶免租
虎歸仍習圈.鳳下稍依梧
池岸斜聯籞.宮楹上集胡
慎齋雖有屬.勝踐未云孤
霧裏過仙市.輪邊認佛圖
檉楊閒對偃.鶬鴰靜相呼
牧罷林將暝.樵歸徑自紆
有懷摛鏤管.何苦促驪駒
壯思飄然發.知君顔謝徒
