人皆有離別.我別不忍道
惟應付夢幻.事已共一笑
憶昔與仲別.秦淮匯秋潦
相望一葉舟.目斷飛鴻杳
伯兄陽羨來.萬里踰煙嶠
未溫白鶴席.已餞羅浮曉
江邊空忍淚.我亦肝腸繞
崎嶇七年中.雲海用浩渺
豈知羌村晚.驚拜杜陵老
干戈雖事異.歡喜動夷獠
山川舊悽慘.雲物今清好
不似玄都桃.秋風不堪掃
