四海夥人物.百年各馳驅
持身付埃塵.擾擾竟何須
臨邛家四壁.洛北飯一孟
白首頗光榮.不媿初心無
男兒胸中奇.玉虹自呵噓
滄浪振幽潔.沆瀣餐雲腴
養性一無累.經世乃其餘
芙蓉爲裳衣.秋蘭爲珮琚
西遊畧崑崙.東征拂玄菟
乘風羾天門.九闕請三呼
太息治安策.中流資一壺
河山洗祲氛.日月行天衢
凌煙千載容.丹青爲君鋪
請君辦此事.勿待餘子俱
我懶復無用.藜羹守故書
敢云驪龍睡.妄意淵中珠
