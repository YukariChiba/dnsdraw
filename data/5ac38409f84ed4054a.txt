三窟憎狡兔.兩端忌首鼠
含糊有前却.遺患在養虎
操刀貴能斷.坐見皮寢處
應須下車搏.不待探穴取
恢恢天漏網.洶洶國破斧
驚呼咤萬口.走避空一府
長圍起伏虚.尺箠下戛敔
迷行出漢圏.送死入鄭圃
大彘保尻領.童兒聚儔侣
枯顱歸閣束.敗鞟實庭旅
寧堪裹馬革.但恐汙牛弩
三患古所害.一死誰貰汝
綠林嘯亡命.首禍自吕母
師行費千金.城壞墮百堵
踞鞞體欲消.嚢笏頰誰拄
要先羣鯨戮.未快一虎去
