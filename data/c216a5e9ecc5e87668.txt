我行出陜右.來升召公堂
歎公不可作.祗令吾道傷
優哉聽訟日.斯民歌樂康
善教被南國.美蔭餘甘棠
惟公與周公.左右相成王
孰知二公心.千載惟蒼蒼
人不學二南.其蔽猶面牆
先聖垂此言.下士其可忘
太史述世家.源深者流長
公澤亦至今.風烈殊未央
再拜仰公像.冠佩猶煌煌
徘徊不能去.淚落征衣裳
