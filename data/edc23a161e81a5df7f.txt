全吳臨巨溟.青山天一隅
靜境林麓好.勝槩凌方壺
泓泓野泉潔.曖曖烟谷虛
攀雲造禪扃.躋險築幽居
道人刺猛虎.復來薙榛蕪
咄嗟檀施開.以有此屋廬
側疊萬古石.功就豈斯須
磥砢成廣殿.鬼工不可圖
有窮者孟郊.過此亦躊躇
賦詩留巖屏.詞律響瓊琚
我訪岑寂境.幸與高士俱
時升翠微上.凉閣對紅蕖
岸幘偃東齋.果藥雜紛敷
上方風景清.華敞綽有餘
高窗瞰遠郊.萬壑明晴初
賞愛未能去.頳霞照桑榆
老僧道機熟.閑持貝葉書
秉心識本源.高談出有無
茗酌待幽客.頓令煩抱舒
儒道雖異門.意合不爲殊
抖擻垢穢衣.惟有牟尼珠
餘生願休止.投策謝歸塗
