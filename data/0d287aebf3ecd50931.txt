吾祖有方平.曾與麻姑會
滄溟化爲田.彈指五百歲
又有仙人喬.神游八極外
朝舄作鳬飛.世緣比蟬蛻
寥寥千載後.之子得正派
風度亦可人.春秋况未艾
朝搬紫河車.暮結飛霞佩
嚴事鍾與呂.信心終不退
經營白玉壇.肖象儼相對
四面來青山.獻奇飛羽盖
爐熏徹玉虛.劍水清塵界
瓊笈閲千函.丹方探三昧
誰謂三鳬遥.近在吾境內
蓬萊若云小.孰能爲之大
