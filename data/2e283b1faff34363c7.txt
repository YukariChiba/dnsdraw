君不見鎮戎德順弓箭手.耕種官田自防守
相團置堡禦蕃軍.下視賊庭殊不有
殺羊取骨燃艾炙.試卜賦兵知拾寇
都校招呼入堡居.堡外重圍百里餘
牆低城小不難破.賊箭如棚城上過
堡中不及數十人.且鬥且罵且欣欣
登陴斫門謂平取.應弦死傷已無數
窗間定箭射酋豪.一箭已聞哭聲舉
爭將錦囊裹賊尸.鳴金收衆唯恐遲
不唯城堡依然固.吾衆不傷毫與釐
自從干戈動四鄙.覆軍殺將曾無恥
朝廷未省遺邊功.何事此勳不聞記
安得天兵百萬衆.盡如此輩堅且勇
