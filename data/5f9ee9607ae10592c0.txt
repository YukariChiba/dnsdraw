別君已經年.相見如一日
分教淮南生.中路忽相失
我志如柳惠.何嘗厭三黜
君才如叔夜.猶苦不堪七
趣向大抵同.離合何不一
輕裝入隋堤.正值柳陰密
倉庚交交飛.布穀命其匹
壯歲甘遠游.豈暇念家室
永城去亳近.馬足翩翩逸
我往何時還.君處不能出
新詩近應多.爛漫排古律
黄花不可見.誰爲子鳴瑟
交游固難得.會面那易必
作詩寄秋風.以寫胸中鬰
