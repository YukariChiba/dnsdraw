大兒行文學蘇黄.暗潮無聲走茫茫
小兒分題擬甫白.手抉蟆頤取冰魄
自成機杼誰如君.悲歌乃有可憐色
曉來春歸薺葉新.青女摧之良不仁
那知妙齡氣如許.一睨辟易驚千人
我亦歸爲村衰翁.接花成條欹屋紅
跣行肯追蹀躞步.杯飲不羨琉璃鍾
相逢他事不發語.醉面徹日承谿風
君不見豐碑模糊立峴首.又不見繐帷虛斟百眉侑
何如吾儕見在身.有口猶堪著醇酎
陶陶兀兀未全非.赫赫炎炎豈長有
硯峰絕頂撫孤松.伊誰及此蒼髯壽
