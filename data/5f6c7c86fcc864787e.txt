夜半羣動息.有風生樹端
颯然飄我衣.起坐爲長歎
苦暑君勿厭.初凉君勿歡
暑在物猶盛.凉歸歲將寒
清霜忽以飛.零露亦漙漙
霜露本無情.豈肯私蕙蘭
不獨草木爾.君形安得完
櫛髮變新白.鑑容銷故丹
風埃共侵迫.心志亦摧殘
萬古一飛隼.兩曜雙跳丸
擾擾賢與愚.流沙逐驚湍
其來固如此.獨久知誠難
服食爲藥悞.此言真不刊
但當飲美酒.何必被輕紈
