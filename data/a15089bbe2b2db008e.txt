雨來不後晴不遲.今晴昔雨皆可詩
自憐老去才易盡.平日尚有黄絹辭
挑燈初聽鼕鼕鼓.南風收盡簷間雨
麥根既潤燥乃宜.此事時傳老農語
人家屋脊黄雲中.南村北村歡笑同
定知老子喜欲舞.鼎來騷客爭奏功
詩人例窮天肯恤.浩然不逢李賀疾
宿習纏結我未脫.前身永思今次律
君亦妙巧戕其天.低摧與我皆可憐
此篇嚴密更開托.却須編入襄陽樂
