大江固茫茫.一葦即可越
鄉來江與蘄.孰使我輩隔
溫溫李夫子.粲粲謫仙格
蕭然一竹關.白眼謝俗客
蚤充觀國賓.百中應百發
我玉空自良.彼怒輒反掇
歸歎儒冠誤.盡把氣習撤
收藏萬丈焰.不受一夫决
纍然駑馬中.倍覺騏驥別
嗟余偶傾蓋.辱許共映雪
快哉平生心.清風濯執熱
今惟仄席秋.正採鄉評月
豈無識真人.達君此奇節
春雷震一聲.指日看甲拆
