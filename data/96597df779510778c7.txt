尋春之何所.乃在城東隅
東隅信佳處.名園間精廬
時屬積雪霽.田壤墳以蘇
雍容二三騎.并轡徐厥驅
僕童怪且議.寒野安所娛
不知陽和氣.泱漭于空虛
仰視孤剎起.突兀疑神扶
其下萬華屋.碧瓦魚鱗鋪
南行歷亭館.近接棟與櫨
陰草含碧色.陽條散紅腴
周覽氣象嘉.高步形蹤舒
提携上樽酒.饌不過魚蔬
爲奉豈非薄.歡至自有餘
却思九衢上.車馬何區區
紅塵塞兩眼.勢利各有趨
雖欲求暇逸.何能幸須臾
君勿輕此樂.此樂未易圖
