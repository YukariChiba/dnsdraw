乾坤萍宅水.日月蟻旋磨
百年能幾何.經眼飛隼過
志士多苦心.共惜分陰趖
功名上竹帛.千百中幾箇
豈堪懷宴坐.偪仄就庸懦
王郎荆楚秀.俊氣傾四坐
屹如飽霜鷹.遠意不受挫
公家老先生.才高膽力大
生平持正論.終不懲寡和
延留住江閣.屢見月鏡破
不將恩奪義.朝夕勤磨磋
已見器識全.致遠誰能奈
正如舟楫具.風便即轉柂
要當度帆力.勢緊須少挅
行收利涉功.舉酒輙先賀
