廬阜老人心古錐.頗學子長多愛奇
晚生恨不見前輩.一談往事神先馳
龍眠人品似摩詰.不比老閻呼畫師
往時袖手閲神駿.三馬就斃何由追
都人一日傳萬口.後生聞此心懷疑
諸孫今喜典型在.此事頗從君得之
吾皇仁聖重賢士.子孫必錄初無遺
但令苛政不如虎.會有善事令天知
碧油擁被報政急.桁楊臥壁催科遲
他年父老歌遺愛.爲君摩石題蒼碑
