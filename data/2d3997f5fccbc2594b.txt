襄陽有佳山.名著無如峴
嘗休賢達足.我獨愧未踐
君侯把麾符.政暇興不淺
命車極登臨.旌旆隨谷轉
心思羊鉅平.息樹宜勿剪
于今戴清風.整整如冠冕
高碑本墮泪.雨漬至苔蘚
廟祠委榛蕪.奚勸千載善
馳章動天聽.口以功烈侔
果聞帝曰俞.恢宇明祭典
哦詩序其事.筆銳犀可剸
景無一髮遺.粲若丹青展
乃知覽觀時.非止在游衍
聲氣異代同.美從江漢顯
