沂水春可涉.泮宮映楊葉
麗色異人間.珊珊搖珮環
展禽恆獨處.深巷生禾黍
城上飛海雲.城中暗春雨
適來鳴珮者.復是誰家女
泥沾珠綴履.雨濕翠毛簪
電影開蓮臉.雷聲飛蕙心
自言沂水曲.采萍兼采菉
歸逕雖可尋.天陰光景促
憐君貞且獨.願許君家宿
徒勞惜衾枕.了不顧雙蛾
豔質誠可重.淫風如禮何
周王惑襃姒.城闕成陂陁
