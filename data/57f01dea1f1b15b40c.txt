捉得金晶固命基.日魂東畔月華西.
于中煉就長生藥.服了還同天地齊.
莫怪瑤池消息稀.只緣塵事隔天機.
若人尋得水中火.有一黃童上太微.
混元海底隱生倫.內有黃童玉帝名.
白虎神符潛姹女.靈元鎮在七元君.
三畝丹田無種種.種時須藉赤龍耕.
曾將此種教人種.不解鉛池道不生.
閃灼虎龍神劍飛.好憑身事莫相違.
傳時須在乾坤力.便透三清入紫微.
不用梯媒向外求.還丹只在體中收.
莫言大道人難得.自是功夫不到頭.
飲酒須教一百杯.東浮西泛自梯媒.
日精自與月華合.有個明珠走上來.
不負三光不負人.不欺神道不欺貧.
有人問我修行法.只種心田養此身.
時人若擬去瀛洲.先過巍巍十八樓.
自有電雷聲震動.一池金水向東流.
瓶子如金玉子黃.上升下降續神光.
三元一會經年淨.這個天中日月長.
學道須教徹骨貧.囊中只有五三文.
有人問我修行法.遙指天邊日月輪.
我自忘心神自悅.跨水穿雲來相謁.
不問黃芽肘後方.妙道通微怎生說.
肘傳丹篆千年術.口誦黃庭兩卷經.
鶴觀古壇松影裏.悄無人跡戶長扃.
獨上高峰望八都.黑雲散後月還孤.
茫茫宇宙人無數.幾個男兒是丈夫.
天下都遊半日功.不須跨鳳與乘龍.
偶因博戲飛神劍.摧卻終南第一峰.
朝遊北越暮蒼梧.袖裏青蛇膽氣粗.
三入岳陽人不識.朗吟飛過洞庭湖.
趯倒葫蘆掉卻琴.倒行直上臥牛岑.
水飛石上迸如雪.立地看天坐地吟.
吾家本住在天齊.零落白雲鎖石梯.
來往八千消半日.依前歸路不曾迷.
蓮峰道士高且潔.不下蓮宮經歲月.
星辰夜禮玉簪寒.龍虎曉開金鼎熱.
東山東畔忽相逢.握手丁甯語似鐘.
劍術已成君把去.有蛟龍處斬蛟龍.
朝泛蒼梧暮卻還.洞中日月我為天.
匣中寶劍時時吼.不遇同人誓不傳.
偎岩拍手葫蘆舞.過嶺穿雲拄杖飛.
來往八千須半日.金州南畔有松扉.
養得兒形似我形.我身枯悴子光精.
生生世世常如此.爭似留神養自身.
精養靈根氣養神.此真之外更無真.
神仙不肯分明說.迷了千千萬萬人.
不事王侯不種田.日高猶自抱琴眠.
起來旋點黃金買.不使人間作業錢.
天涯海角人求我.行到天涯不見人.
忠孝義慈行方便.不須求我自然真.
莫道幽人一事無.閑中盡有靜工夫.
閉門清晝讀書罷.掃地焚香到日晡.
先生先生貌獰惡.拔劍當空氣雲錯.
連喝三回急急去.欻然空裏人頭落.
劍起星奔萬里誅.風雷時逐雨聲粗.
人頭攜處非人在.何事高吟過五湖.
粗眉卓豎語如雷.聞說不平便放杯.
仗劍當空千里去.一更別我二更回.
先生先生莫外求.道要人傳劍要收.
今日相逢江海畔.一杯村酒勸君休.
龐眉鬥豎惡精神.萬里騰空一踴身.
背上匣中三尺劍.為天且示不平人.
