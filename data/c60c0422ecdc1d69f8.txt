雲中雞犬隨淮南.手攀桂樹歌小山
鴻寶秘書在玉枕.有高尚者還童顔
卯金家世學仙子.半生遊山磨屐齒
懶耕白雲種瑶草.南去持竿釣湘水
天風環珮滄江東.鄱雲溧雨分鄰封
浮丘洪崖未之見.擁腫鞅掌常相從
拂衣浩然有歸志.湘濱已卜誅茅地
寸田尺宅可治生.騎鶴纏腰非易事
不如且向金蓮遊.濯足萬里黄河流
上界神仙足官府.山中宰相輕公侯
人生得意無南北.蠅利蝸名等雞肋
道人一粲據槁梧.世間萬事槐安國
