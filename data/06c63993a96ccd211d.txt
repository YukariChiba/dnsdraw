丙申正月初一日.巢君野人拈禿筆
塗窗作鴉憶少年.不知老醜光陰疾
退藏未了桑蠶繭.生涯僅似崖蜂蜜
小兒怪我不同塵.進不能寸退盈尺
豈知窮通自有命.我手可斷不書乞
安道何事竟碎琴.管寧何意至割席
五斗不換東籬菊.千戶寧如江陵橘
蚊虻甕盎互起滅.歡樂幾何長鬰鬰
我從方外得天游.始嘆世緣如沐漆
縱橫妙用劍兩枝.出入無方馬一隻
老師雲邊親授記.許我虛空轟霹靂
東風吹動老虬枝.笑拂蒼髯雙眼碧
