進賢譁玉青雲侶.十二陽秋閟城府
飛鳴衆裏何少多.根墢道旁誠李苦
肅然注仰耋浮圖.珍重誰家木居士
袖章陳列有倫敘.終更右移聊改步
貝多小品老耽伽.高屋帽檐持論古
丹青簡素寫真行.茗醞鮝腒頻草具
俸清不足賑貧交.雨潦涉旬魚躍釜
時書檄尾文昌臺.月曳敝裾槐棘府
昔賢浩歌金馬門.或亦簞瓢松菊主
空空自笑兩端竭.志願不應惟阿堵
初平兄弟羝眠所.山下逍遥返民畝
大道安知利與榮.唐彬何人高此舉
