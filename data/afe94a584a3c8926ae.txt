君是神仙人.應識蓬萊路
願將塵土客.共向蓬萊去
蓬萊高高東海東.煙波渺渺鞭飛龍
窗間棋罷一笑許.扶桑倒影千度紅
刀圭絳雪從君得.天風泠泠吹兩腋
竊桃小兒竟安在.乘駿天人何處覓
尚聞金母呼衆靈.瑶池夜晏千雲軿
金檛玉斧散光景.鳳歌鸞舞流芳馨
低頭再拜謝君力.謝君洗我塵土腥
千歲還家作鶴語.朝市不知人姓丁
