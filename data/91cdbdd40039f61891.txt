擾擾貪生人.幾何不夭閼
遑遑愛名人.幾何能貴達
伊余信多幸.拖紫垂白髮
身爲三品官.年已五十八
筋骸雖早衰.尚未苦羸惙
資產雖不豐.亦不甚貧竭
登山力猶在.遇酒興時發
無事日月長.不羈天地闊
安身有處所.適意無時節
解帶松下風.抱琴池上月
人間所重者.相印將軍鉞
謀慮繫安危.威權主生殺
焦心一身苦.炙手旁人熱
未必方寸間.得如吾快活
