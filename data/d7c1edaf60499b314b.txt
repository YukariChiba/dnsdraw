滑臺古鎮掲高牙.主人賢厚賓友嘉
公庭退休射堂飲.水沈綠李浮甘瓜
清言妙諭間詼謔.笑語往反何喧譁
别來汎濫若浮梗.塵愁俗累稠於麻
提鞭俄蓋觸風日.慘澀滿眼飛埃沙
朱門湛湛果深淺.門外日擁千餘車
閽人未肯即通刺.指彈手版景欲斜
就令入見亦何事.氣象渺邈凌青霞
圍棋角智賭勝負.拙者理與功名賖
捨之歸入戶庭隘.仰視青天如井蛙
後檐數尺地荒穢.不翦欲令生薺花
當春寂寂但如此.意恐至外逢紛華
奈何勝友百餘里.不可一見如天涯
何時更共把巵酒.側身北望空咨嗟
