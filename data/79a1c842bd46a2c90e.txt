先君捐館時.親舊止四五
丁寧奉遺訓.我沒誰撫汝
孤生卧苫塊.泣血誦此語
楊公十年舊.不見五年許
兩萍忽相遇.握手涕如雨
高懷幾骨肉.老語傾肺腑
生死見交情.公固不愧古
嗚呼英銳氣.又掩泉下土
我行田野間.陳迹時一覩
尚餘舊題壁.猶有所畦圃
二兒吾未識.必有稱家主
寥寥先友記.文缺久不補
渠如能綴緝.吾敢憚覼縷
但得行實完.雖遲不猶愈
