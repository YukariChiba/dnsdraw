三代以還惟有漢.六經之外更無書
漢家自繼商周統.經術當傳孔孟餘
天生偉人元氣會.莘畝說岩乃其徒
掃除申商斥儀衍.混合宇宙需吾儒
便應平躋古王佐.小却亦稱大丈夫
云何赤帝應運起.乃以黄石爲先驅
太公六韜豈不善.顛秦蹶項或所需
繄欲上嘉羲黄媲隆古.詩書禮樂不可一日無
惜哉子房遯世早.不及遺經細探討
使公得與齊魯兩生遊.吾知漢道同商周
