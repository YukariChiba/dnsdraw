前年匹馬辭軍幕.今年千騎從天落
座主門生合虎符.棠陰夾路春如昨
身名貴驟俗所羨.使君夷然心澹泊
父書盈篋本孫吳.師燈一點傳伊洛
莽莽叢榛亂草中.孤松昂昂立冰壑
自古十二取世官.換得青袍髮幾鶴
曾因窮達悟乘除.以寵爲危不爲樂
荆門形勢衿喉地.新城突兀壕未鑿
天子憂邊復愛民.鑿壕還恐妨犂穫
謂君夙抱文武資.須君小試綏懷畧
予聞衛國如衛身.癰疽甚毒腸胃薄
堂堂人物守邊州.國中羣盜令誰縛
