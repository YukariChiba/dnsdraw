上在蓬萊宮.莫若居華清.朝朝禮玄閣.日日聞體輕.
大聖不私己.精禋為群氓.
上出蓬萊時.六龍儼齊首.長道舒羽儀.彤雲映前後.
天聲殷宇宙.真氣到林藪.
昔在軒轅朝.五城十二樓.今我神泉宮.獨在驪山陬.
群方趨順動.百辟隨天遊.
正月開陽和.通門緝元化.穆穆睟容歸.豈為明燈夜.
高山大風起.肅肅隨龍駕.
上林神君宮.此地即明庭.山開鴻蒙色.天轉招搖星.
三雪報大有.孰為非我靈.
