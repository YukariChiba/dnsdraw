吾友林少穎.讀書不計屋
抄書手生繭.照書眼如燭
往時羣玉府.上直對床宿
夜半聞吾伊.我睡已再熟
此君抱高節.雪柏映霜竹
造物乃兒戲.卧病在空谷
尚能作手書.寄我成一束
我懶更愧渠.終歲不報復
今來見江子.少穎儼在目
不必不如師.惟子肖甚速
持身嚴法律.自愛比冰玉
學官冷徹骨.三月食無肉
危坐談仁義.口吻若布穀
時能從我游.騎馬踏溪淥
定自我輩人.胸次不碌碌
惟皇開洪業.大厦非一木
豈有梁棟姿.而令久淹辱
願子益寵珍.即日馬首北
我懷山林去.掃迹混樵牧
躬耕得薄少.持用供水菽
稍遠聲利場.真勝萬鍾祿
但恨與子別.醉語成諄複
因書寄少穎.以寫我心曲
