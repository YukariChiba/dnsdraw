北澶車馬來何暮.芹茅池邊失歡聚
有分共爲文字遊.却向西郊話今古
人頼聰明多自僞.信厚期君中有主
職事無塵靜相對.滿榻詩書香數縷
嚴扃如在柳陰中.綠幄朱簾細風度
紫犀銙破雪花濃.石鼎煎聲遶窗戶
準擬七椀邀盧仝.清滌煩襟出新句
共笑先生最貧苦.誤使簾前客相慕
虛名薄利能幾多.裹飯區區來復去
