執契靜三邊.持衡臨萬姓.玉彩輝關燭.金華流日鏡.
無為宇宙清.有美璿璣正.皎佩星連景.飄衣雲結慶.
戢武耀七德.升文輝九功.煙波澄舊碧.塵火息前紅.
霜野韜蓮劍.關城罷月弓.錢綴榆天合.新城柳塞空.
花銷蔥嶺雪.縠盡流沙霧.秋駕轉兢懷.春冰彌軫慮.
書絕龍庭羽.烽休鳳穴戍.衣宵寢二難.食旰餐三懼.
翦暴興先廢.除凶存昔亡.圓蓋歸天壤.方輿入地荒.
孔海池京邑.雙河沼帝鄉.循躬思勵己.撫俗愧時康.
元首佇鹽梅.股肱惟輔弼.羽賢崆嶺四.翼聖襄城七.
澆俗庶反淳.替文聊就質.已知隆至道.共歡區宇一.
