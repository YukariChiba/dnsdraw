上有飢鷹號.下有枯蓬走
茫茫邊雪裏.一掬沙培塿
傳是昭君墓.埋閉蛾眉久
凝脂化爲泥.鉛黛復何有
唯有陰怨氣.時生墳左右
鬱鬱如苦霧.不隨骨銷朽
婦人無他才.榮枯繫妍否
何乃明妃命.獨懸畫工手
丹青一詿誤.白黑相紛糾
遂使君眼中.西施作嫫母
同儕傾寵幸.異類爲配偶
禍福安可知.美顏不如醜
何言一時事.可戒千年後
特報後來姝.不須倚眉首
無辭插荆釵.嫁作貧家婦
不見青冢上.行人爲澆酒
