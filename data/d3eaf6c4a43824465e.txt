秦火蕩焚天地赤.孔堂壞後無餘壁
不知科斗六書文.化作龍蛇二王跡
集賢他日作仙久.官姓篆章存歷歷
自憐黄眼未親逢.一段因依徒奪魄
元章揮灑早驚動.祕篋墨皇曾敬識
孤標未要後生知.劣許下官論莫逆
好奇舉世不多得.神物尤來終變易
神鋒雙合會有時.真璽一飛無處覓
頗聞祕篋作訛語.別有擾龍招異客
不如乾沒歸去來.勝在箇家遭水厄
