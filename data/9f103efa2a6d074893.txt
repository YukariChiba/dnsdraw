鄉路風雪深.生事憂患迫
天長波瀾廣.高舉無六翮
獨立寒夜移.幽境思彌積
霜月照膽淨.銀河入簷白
沽酒聊自勞.開樽坐簷隙
主人奏絲桐.能使高興劇
清機暫無累.獻酢更絡繹
慷慨葛天歌.愔愔廣陵陌
既醉萬事遺.耳熱心亦適
視身兀如泥.瞪目傲今昔
故人間城闕.音信兩脉脉
別時前盟在.寸景莫自擲
心與白日鬬.十無一滿百
寓形薪火內.甘作天地客
與物無親疎.斗酒勝竹帛
何必用自苦.將貽古賢責
