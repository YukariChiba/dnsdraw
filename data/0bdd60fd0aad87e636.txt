道重物自輕.心清內無慾
未定胸中見.難行天下獨
冠蓋上青雲.著鞭競馳逐
南山有德人.一笑遺寵辱
巋然殿諸老.足以鎮浮俗
一出上禁林.再出擁牙纛
本無圭組累.歸去便野服
譬如山中雲.潤澤滋草木
未雨出巖岫.已雨反幽谷
明月共樽罍.清風滿松竹
問誰從之游.韋編能熟讀
人生了婚嫁.意願何時足
儻肯割半山.誅茅從卜築
