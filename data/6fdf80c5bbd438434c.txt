下馬古戰場.四顧但茫然.風悲浮雲去.黃葉墜我前.
朽骨穴螻蟻.又為蔓草纏.故老行歎息.今人尚開邊.
漢虜互勝負.封疆不常全.安得廉恥將.三軍同晏眠.
高秋登塞山.南望馬邑州.降虜東擊胡.壯健盡不留.
穹廬莽牢落.上有行雲愁.老弱哭道路.願聞甲兵休.
鄴中事反復.死人積如丘.諸將已茅土.載驅誰與謀.
豐年孰雲遲.甘澤不在早.耕田秋雨足.禾黍已映道.
春苗九月交.顏色同日老.勸汝衡門士.忽悲尚枯槁.
時來展材力.先後無醜好.但訝鹿皮翁.忘機對芳草.
