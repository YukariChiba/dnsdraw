我來春未動.兀坐秋忽老
客懷飽世味.塵土不容澡
尚餘筆硯癖.俯仰半華皓
中年得異書.夜諷或至卯
爾來口生棘.妙語時耳剽
故人吾臭味.囊帙富緗縹
什襲祕不傳.凜若璧在趙
念兹訪遺逸.從人掇殘藁
何當發其藏.囷廪一傾倒
窮途百態惡.歸思疾飛鳥
終當餽所有.共此絕代寶
歲晚同吟哦.乘風上蓬島
