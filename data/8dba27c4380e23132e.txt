我為同州牧.內愧無才術.忝擢恩已多.遭逢幸非一.
偶當穀賤歲.適值民安日.郡縣獄空虛.鄉閭盜奔逸.
其間最幸者.朝客多分秩.行接鴛鷺群.坐成芝蘭室.
時聯拜表騎.間動題詩筆.夜雪秉燭游.春風攜榼出.
花教鶯點檢.柳付風排比.法酒淡清漿.含桃嫋紅實.
洛童調金管.盧女鏗瑤瑟.黛慘歌思深.腰凝舞拍密.
每因同醉樂.自覺忘衰疾.始悟肘後方.不如杯中物.
生涯隨日過.世事何時畢.老子苦乖慵.希君數牽率.
