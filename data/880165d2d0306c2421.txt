道狹難並車.相逢苦踟躕
踟躕將何念.所念在康衢
康衢平如砥.八達無斜迂
君子之所履.所履常虛邪
折旋應規矩.永矢無越踰
有時亦壅底.久之還廓如
狹道殊徑捷.小人所爭趨
夙夜不遑止.草露多沾濡
勢利迭相傾.旋踵成遷渝
迷眩不知返.逝將致淪胥
康衢吾所遵.狹道吾所吁
遄車返山林.守一以自娛
大道既凋喪.安能復區區
