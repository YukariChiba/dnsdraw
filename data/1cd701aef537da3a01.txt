一病廢百嗜.好文心未忘
南窗納虛明.羅列陳縑緗
茫昧考巢燧.典章斷虞唐
清妍進屈景.雋永旌蘇張
少狂不自料.遇事形文章
誤逢作者歎.因復力披攘
蹉跎生白髮.始紬石室藏
粗見漢家事.濡毫時否臧
文詞比工祝.不殊公卿行
何用疲心精.舍本棄耕桑
讀賦意凌雲.律令尊張湯
榮華繫遇合.才技無短長
頗師老氏術.抱璞和其光
無營以卒歲.刻意翰墨場
