動物類含血.蝦蟆獨無之
雙目但瞠也.一腹亦皤其
龍變或托體.魚腹睹幽姿
罕見三足蟾.詎減六眸龜
向來奏贋瑞.背負輪囷芝
坐謾皆下吏.膠車等兒嬉
雖蒙黄金擲.荆卿空爾爲
或以白玉琢.形模妙工倕
咄爾百醜質.詎辱五鼎脂
浪號土底犧.雄誇水中雞
何足汙帝箸.但可充蛇饑
作意一池鳴.和我五字詩
