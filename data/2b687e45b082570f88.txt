稽首古旃檀.曾共釋迦語
旃檀釋迦面目本來同.真身幻身何事相爾汝
如人對鏡照形像.拱兮揖兮若賓主
須臾人去鏡亦空.爾影我形兩無覩
木人漂流宇宙間.神通妙用歸何許
萬人從渠索釋迦.求福有時與福遇
佛如明月行太空.向曙俄然不知處
癡人競向波間覓.波間本非月所住
真邪幻邪兩忘言.如來無來亦無去
君不見佛書九譯來中原.妙處乃以無言傳
莫道旃檀有口不解說.非說之說三十二相全
