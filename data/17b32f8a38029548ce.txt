自從失關隘.國蕩無藩籬
血喋渭耕處.草荒漢壇基
獲復以瀘叛.壞勢如敗棋
設非城古渝.遂舉蜀棄之
吁嗟今之人.不念築者誰
但見繩陳湯.未聞言李齊
曾憶建隆殿.老柏生新枝
方喜立赤幟.俄已變黑旗
昔欲包秦鞏.今乃防嘉眉
澈也客金吾.於何駐旌麾
孟堅出塞銘.仲宣從軍詩
吾耄不可待.何以慰離思
