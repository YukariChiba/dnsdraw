茂苑有靈峰.嗟余未遊觀.藏山半平陸.壞谷為高岸.
岡繞數仞牆.岩潛千丈幹.乃知造化意.回斡資奇玩.
鏐騰昔虎踞.劍沒嘗龍煥.潭黛入海底.崟岑聳霄半.
層巒未升日.哀狖寧知旦.綠筱夏凝陰.碧林秋不換.
冥搜既窈窕.回望何蕭散.川晴嵐氣收.江春雜英亂.
逸人綴清藻.前哲留篇翰.共扣哀玉音.皆舒文繡段.
難追彥回賞.徒起興公歎.一夕如再升.含毫星斗爛.
