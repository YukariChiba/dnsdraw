人生貴天真.圭角何必露
骯髒世雖憎.豈弟神所許
嗟爾守一官.十年不改故
兒寒屢號朝.妻饑數啼暮
又隨五斗米.遠向千里去
中山貔虎屯.北鄙咽喉據
我昔少年游.夢景墮飛霧
猶思雁塔凉.尚愛石丈主
迨汝閒暇時.尋我經行處
聊因起遐想.會自有佳趣
此外姑置之.勿改平生度
功名無巧手.富貴有夷路
往復版築中.時來猶舉傅
