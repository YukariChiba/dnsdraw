歙維羣山囿.漫仕富英傑
清標照人寒.玉筍森積雪
嗟余獨委瑣.無用等木屑
又如道傍李.味苦不堪折
歸舟坐成泛.去馬亦已刷
三年風波險.盡付一笑閲
惟君同懷抱.各坐天機拙
我家鴟夷子.竹帛照吳越
雲仍無肖似.頫首媿前哲
若家卧龍公.事業管蕭埒
期君踵祖武.勿惜兒女別
言狂舉白浮.醉倒霜松折
