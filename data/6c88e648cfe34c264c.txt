文明化洽天地清.和氣氤氳孕至靈
瑞雪不散抱層嶺.陽谷霞光射山頂
薙草披沙石竇開.生金曜日明金井
虞衡相賀爲禎祥.畏人採攫持殳戕
羊馳馬走塵滿道.郡邸封章開建章
君王儉德先簡易.贍國肥家在仁義
山澤藏金與萬人.宣言郡邑無專利
閭閻少長競奔凑.黃金滿袖家富有
驩心蹈舞歌皇風.願載謳歌青史中
