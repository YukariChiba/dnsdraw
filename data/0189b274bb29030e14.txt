堯風遠以深.千載殊未央
寥寥蟋蟀詩.在晉謂之唐
今君試宰邑.正復汾一方
民社非不榮.腰有銅墨章
安得六七十.而非諸侯邦
翳翳桑麻區.雞犬音相望
因俗固易治.學古子所長
勿嗤儉以勤.葛屨從履霜
期年會有成.坐見鳴鳳翔
吾知尹翁歸.治迹由平陽
遠道悵分手.游子懷故鄉
離羣以索居.愧慚參與商
