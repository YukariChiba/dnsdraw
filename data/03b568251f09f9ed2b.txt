百花爛漫如冶容.頗訝陡然春色濃
那知忽作三尺雪.草木洗盡羣芳空
六英飄舞片片好.誰與刻削嗟神工
谿山恍在玉壺裏.樓觀飛出瑶臺中
却憐極目皆皓素.不復零落傷殘紅
幽人栩栩應夢蝶.落絮漠漠方黏蜂
虚堂兀坐清入骨.欲期汗漫遊鴻濛
剡谿訪戴久寂寞.安得一御泠然風
年來端恐詩道窮.幸予佳句時争鋒
客愁已劇更賦雪.半夜吟苦天地白
