大中大夫漢千戶.子男一位周諸侯
人生到此不易得.况復寶带懸精鏐
雖然三者皆外物.達人睨視如雲浮
天公最嗇是眉壽.七十從來已稀有
堂堂玉立仙遊翁.歲比磻溪未華首
碧瞳射人雙鏡懸.曉窗貝葉聲琅然
問渠那得許强健.陰功久在朱陵編
願翁遨嬉更千歲.做盡人間方便事
却乘白鶴御丹鸞.直上紫清朝玉帝
