蝸舍席爲門.清風無所扇
閑視纔半尋.起行空百轉
對食不下喉.流汗常被面
矧復鳬鶩行.摘尾抱大卷
余方有公事.汝輩宜罷遣
賴此伯仲賢.縱談逞雄辨
時時雜博奕.豈不賢遊燕
呼奴取其来.據榻聊一戰
初如兩軍交.整陣咸伺便
俄頃鋒刃集.解紛在一箭
或喜而撫掌.或駭而色變
或傍睨而審.或當局而眩
剝剝伐木聲.離離衆星現
勝負既已分.反奩若收電
卻尋文字觀.觸物本無戀
覓句屢吟哦.誦詩乍遊衍
百謫勿相聞.從渠書我殿
