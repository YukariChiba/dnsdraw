神仙得者王方平.誰其繼之陰長生
飄然空飛五雲軿.上賓寥陽留玉京
石爐丹氣常夜明.寵光萬柏森千齡
峽山偪仄岷江縈.洞宮福地古所銘
云有北陰神帝庭.太陰黑簿囚鬼靈
自從仙都啟巖扃.明霞流電飛陽晶
暉景下墮鑠九冰.塞絕苦道升無形
至今臺殿棲竛竮.隋圬唐堊留丹青
十仙怪奇溪女清.瑶池仙仗紛娉婷.琅璈赴節鏘欲鳴
我來秋暑如炊蒸.汗流呀氣扶枯藤
摩挲衆蹟不暇評.聊記梗概知吾曾
