古人不輕出.出則堯舜其君民
古人不輕隱.隱則坐使風俗淳
孰知後世乃不然.唐虞日遠如飛烟
異端欲出六籍上.裔夷直居中夏先
窮居求志達行道.儻不塞責真負天
士固不可苟富貴.顧亦豈可徒貧賤
如其一念有愧心.寧不終身戴慚面
老夫少年鐵鑄硯.欲窺聖門終未見
祝君勿恃來日長.八九十年如掣電
