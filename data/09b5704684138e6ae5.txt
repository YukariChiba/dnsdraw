舞轉輕輕雪.歌霏漠漠塵
漫遊多卜夜.慵起不知晨
玉箸和妝裛.金蓮逐步新
鳳笙追北里.鶴馭訪南真
有恨都無語.非愁亦有嚬
戲應過蚌浦.飛合入蟾輪
杯樣成言鳥.梳文解臥鱗
逢迎大堤晚.離別洞庭春
似玉曾誇趙.如雲不讓秦
錦收花上露.珠引月中津
木爲連枝貴.禽因比翼珍
萬峰酥點薄.五色繡妝勻
獺髓求魚客.鮫綃托海人
寸腸誰與達.洞府四無鄰
