胡塵漠漠風捲沙.明妃馬上彈琵琶
琵琶一曲思歸譜.明妃淚盡胡兒舞
胡兒不道思歸苦.更問漢宮餘幾許
古來和戎人似鐵.漢家和戎人似雪
午窗一抹春山橫.萬里關河不須設
燕支帳寒秋復春.翠被不禁愁殺人
人生不可無黄金.無黄金兮死沉淪
明妃也莫怨青塚.死有佳名生有用
君不見秦樓當日卷衣女.一一空隨宿草腐
