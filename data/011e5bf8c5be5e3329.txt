首路栗亭西.尚想鳳凰村.季冬攜童稚.辛苦赴蜀門.
南登木皮嶺.艱險不易論.汗流被我體.祁寒為之暄.
遠岫爭輔佐.千岩自崩奔.始知五嶽外.別有他山尊.
仰幹塞大明.俯入裂厚坤.再聞虎豹鬥.屢局風水昏.
高有廢閣道.摧折如短轅.下有冬青林.石上走長根.
西崖特秀髮.煥若靈芝繁.潤聚金碧氣.清無沙土痕.
憶觀昆侖圖.目擊懸圃存.對此欲何適.默傷垂老魂.
