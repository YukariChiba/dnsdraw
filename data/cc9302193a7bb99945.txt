剝剝復卜卜.意若念良木
營營求蠹心.未獲空我腹
或露一襠紅.或展雙翅綠
捷緣都盧橦.響弄羯鼓曲
搜索不知疲.利嘴信摧禿
忽爾破姦宄.種類無遺族
內孽固難辨.一發知潛伏
彼實害珍材.盡殄此非酷
直疑天意深.不使嗜粱肉
專爲眾蠹仇.侍飫弗與足
如令知庶味.恣擇蟲與粟
杞梓任陰賊.長喙罷攻觸
飽食作羣飛.時下泉沼浴
歸鳴凉樹陰.暮趁高枝宿
