黄衣健卒肩乘壺.口傳好語無緘書
爲言八使致新釀.赤泥翠籠來兵厨
軫予官冷乏斟酌.補助不足均贏餘
殷勤拜貺興不淺.對月開縢露華滿
金波瀉出紫玉瓶.珠光飛入琉璃醆
獨酌雖甘少遺味.懷友思賢動深意
走送城西詩酒家.珠玉琅琅發清思
李白一斗詩百篇.劉伶一石高七賢
吏部興來卧甕邊.賀公眼花井底眠
乃知醉鄉路安穩.華胥有國無圻畛
願君愷樂游其間.千秋萬歲歡難泯
