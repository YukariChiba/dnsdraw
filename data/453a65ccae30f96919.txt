秦盧不世出.俗子相矜誇
治疾不知源.橫死紛如麻
番陽奇男子.衣冠本儒家
學本得心訣.照底窮根厓
泠然鑒五藏.曾靡毫釐差
公卿掃榻迎.黄金載盈車
語言無羽翰.飛入萬齒牙
相逢京洛下.使我驚且嗟
七年慈母病.庸工口咿啞
恨不早見君.以乞壺中砂
通宵耳高論.飲恨知何涯
瞥然別我去.征途指煙霞
孤雲不可留.淚線風中斜
