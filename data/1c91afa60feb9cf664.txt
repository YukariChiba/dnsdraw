翁家爛柯橋.遊戲錢塘歟
昔賢有樂地.天與此屋廬
依依巷陌間.將鶴倒騎馿
流傳得佳聲.是時當國初
四方次第平.降王亦誅鉏
朝野多豪英.仲先頗知渠
相邀一夜話.華山圖匪虛
此州真可人.林逋復來居
一湖浸孤山.相望誠有餘
人生百年爾.貴賤空乘除
尚友千載上.是心良晏如
有手可持酒.有眼可誦書
結閣老樹高.扁榜聊自舒
方今開禧年.吳越都乘輿
我遯楚溪口.因名倍躊躇
既同逍遥吟.又且思莊樗
