冬風吹草木.亦吹我病根.故人久不來.冷落如丘園.
聃龍與摩詰.籲歎非不聞.顧惟年少時.未合多憂勤.
風鐘遠孤枕.雪水流凍痕.空餘微妙心.期空靜者論.
胸中有一物.旅拒複攻擊.向下還上來.唯疑是肺石.
山童頑且小.用之複何益.教洗煮茶鐺.雪團打鄰壁.
宛轉無好姿.裴回更何適.庭前早梅樹.坐見花盡碧.
屋老多鼠窠.窗卑露山脊.近來胸中物.已似輸藥力.
微吟複微吟.依稀似莊舄.
