于闐花驄龍八尺.看雲不受絡頭絲
西河驄作蒲萄錦.雙瞳夾鏡耳卓錐
長楸落日試天步.知有四極無由馳
電行山立氣深穩.可耐珠韉白玉羈
李侯一顧歎絕足.領略古法生新奇
一日真龍入圖畫.在坰群雄望風雌
曹霸弟子沙苑丞.喜作肥馬人笑之
李侯論幹獨不爾.妙畫骨相遺毛皮
翰林評書乃如此.賤肥貴瘦渠未知
況我平生賞神駿.僧中云是道林師
