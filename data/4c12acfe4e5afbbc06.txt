達人貴無念.市朝亦山林
曲士居山林.難息市朝心
坐馳一室中.紛然萬境侵
紐蘭羨珮玉.坐石思黄金
羊質虎其皮.隼翼鳳其音
志在求世利.口唱無生吟
吾非斯人徒.夷曠期復古
去住既任緣.喧靜亦隨所
陶然且無求.相命何足語
人生百歲壽.稀得七十死
吾今四十五.氣力漸無似
去年成二毛.今年動一齒
縱得至七十.光陰能幾許
學道宜無疲.進善宜無止
自餘百雜就.克己盡除去
勉強扶幻軀.旦暮加藥餌
此身乃外物.何況外於是
內外一如夢.勉矣當觀此
