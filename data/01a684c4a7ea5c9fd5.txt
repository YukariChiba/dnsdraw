鶴去兮渠陽.雪衣兮相羊
啄芳洲兮飲碧湘.如青城之棲兮流矢中傷
鶴來兮錢塘.朱頂兮昂藏
浴太液兮下建章.如九皋之唳兮聲徹上蒼
鶴歸兮臨邛之崗.嗥朔風兮立曉霜
捫參歷井兮水雲鄉.如遼東之返兮華表飛揚
昔者去兮.狂梟毒獍相賀乎偃月堂
迨其來兮.文鸞祥鳳相得乎漢未央
今其歸兮.馴鷗狎鷺相待乎午橋莊
善類無依兮.若空乎振鷺之行
留行無語兮.誰扼乎羣鳥之吭
歸去來於鶴何加損兮.關世道之否臧
有雁兮南翔.翼短兮心長
避繒弋兮飽稻粱.望胎仙兮天一方
思蹇産兮結中腸.此仙之壽兮未易量
天若祚宋兮.當復來而爲治世之祥
