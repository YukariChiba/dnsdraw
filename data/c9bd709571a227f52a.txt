推天以知命.自古豈不然
桓魋及臧倉.嘗毀聖與賢
後人何蹈之.其事實好還
君居麻源谷.學禮如鄭玄
聲名久已大.籍籍四海傳
昨因丞相舉.便謂升雲烟
朅來太學館.食貧向三年
忽懷枌榆下.歸思獨綿綿
得告許暫往.落莫求楚船
捋髯滄江上.仰看饑飛鳶
誰識鵷雛志.閒誦莊叟篇
喜問里中兒.重到舊林泉
洗蕩俗塵垢.焚烈跨馬韉
不向世路去.徒取悉腸煎
雞豚粗可養.禾黍亦足田
不慙莎衣蟲.以葉自包纏
及其飽滿時.曷異冠貂蟬
君意我强寫.雖慕何由緣
