盤古一笑鴻濛開.神馬負圖從天來
八卦旋轉六十四.黄鍾是爲元氣胎
雷斧未動百泉縮.江上早見春風回
况當九日得陽數.太白之精隨斗魁
徐卿有子何絕奇.熊羆驚夢初得之
珠庭犀角照宇宙.清飚忽忽生桂枝
筆落猶如千鈞弩.異科暫失韓吏部
絳帳初隨吾道東.遂令小邦變齊魯
孔席豈是三年淹.蓬萊畫閣鋪牙籤
他年欲數中書考.再拜祝公長不老
