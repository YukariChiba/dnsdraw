木落楚色深.風高浪花白.送君飛一葉.鳥逝入空碧.
猗歟白華秀.傷心倚門夕.不知雲漲遙.萬里看咫尺.
蕭蕭青楓岸.去掩江山宅.離觴有黃花.節物助淒戚.
瀟湘入𤃩桂.一路縈水石.煙蘿拂行舟.玉瀨鏘枕席
多君林泉趣.耽玩日成癖.長嘯淩清暉.襟情當雪滌.
登龍屈指內.飛譽甚籍籍.未折月中枝.甯隨宋都鶂.
曰餘吞聲地.舉足傷瓦礫.見爾一開顏.溫明乃珠璧.
春風到雲嶠.把酒時相憶.豆蔻花入船.鷓鴣啼送客.
颺天與瘴海.此去備沿曆.珍重春官英.加餐數刀帛.
