有求常百慮.斯文亦吾病
以茲朋故多.窮老驅馳幷
早行篙師怠.席挂風不正
昔人戒垂堂.今則奚奔命
濤飜黑蛟躍.日山黃霧映
煩促瘴豈侵.頹倚睡未醒
僕夫問盥櫛.暮顏靦青鏡
隨意簪葛巾.仰慙林花盛
側聞夜來寇.幸喜囊中淨
艱危作遠客.干請傷直性
薇蕨餓首陽.粟馬資歷聘
賤子欲適從.疑誤此二柄
