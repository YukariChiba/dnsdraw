高懷落落如可羈.芳辭葳蕤誰摘奇
我獨一覽如醉癡.恨不快覩紫芝眉
望美人兮天一涯.面不相識心相知
青牛不跨策蒺藜.金波停飲忘醇醨
句高耿耿橫虹蜺.列星北斗不敢輝
玄猿號木驥縮蹄.霜鶻攣翼鬼神悲
天籟自鳴非噓吹.肯與蛙蚓湫污泥
何當握手談玄機.蟠桃未熟香難期
金牌玉字空陸離.碧雲謾鎖騫林枝
謫籍塵寰辭玉墀.凡埃俗氣非所宜
世緣未了如沸糜.徒將姹女媒嬰兒
丹霄玉詔何時飛.青鸞久約宴瑶池
他年騎鹿相追隨.玉笥山前同採芝
