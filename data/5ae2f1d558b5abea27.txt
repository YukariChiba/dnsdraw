寒崦人家碧谿尾.一樹江梅卧清泚
仙姿不受凡眼汙.風歛天香瘴烟裏
向來休沐偶無事.誰從我遊二三子
彎碕曲逕一携手.凍雀驚飛亂英委
班荆勸客小延佇.酌酒賦詩相料理
多情入骨憐風味.依倚橫斜嚼冰蕊
至今清夢掛殘月.强作短歌傳素齒
韻高常恨句難稱.頼有君詩清且美
天涯歲晚感鄉物.歸歟何時路千里
枕樓一笛雪漫空.回首江臯淚如洗
