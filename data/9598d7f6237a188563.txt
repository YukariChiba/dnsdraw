襄陽古名都.雄觀壓荆楚
醉公誇文詞.風物粲可數
嗟余未歷覽.彷彿已如睹
人生游宦間.得此亦佳遇
李俊妙天姿.文行兩自負
少年志冥鴻.千里輕一舉
天風不借便.造物暫淹阻
既無負郭田.黽勉依幕府
賢哉彼方伯.脫略高韵度
寧俾簿書役.朱墨事朝暮
爽氣對西山.清談共樽俎
試問鹿門翁.遺蹤今在否
