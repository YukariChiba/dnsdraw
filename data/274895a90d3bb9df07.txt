李謨美梁州.獨孤生竊笑
聲既雜夷樂.疊復誤水調
區區許雲封.女子稱商肖
天寶小部樂.能使玉妃釂
論竹取雲夢.不老不可少
七月望一周.生伐以此料
韋郎衒名管.半曲裂數竅
風流渺無繼.是子差可教
安得君山翁.漁艇巴陵道
擫捻三五聲.萬籟發天妙
清音徹四山.猿鳥驚飛噭
大管藏合拱.直俟元君召
