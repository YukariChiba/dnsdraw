天風颯爽巖曦開.雲溪縈環芳樹來
林棲島處眼未識.何人擇勝誅荒萊
仙跡著人清辟易.徐郎襟懷趙郎筆
經營須通山鬼意.開鑿曾煩祖龍力
高亭一區尤絕塵.滄浪捧足芙蓉雲
憑危醉歌敞花氣.九衢塵土何紛紛
客來問名名達觀.對此心情轉蕭散
想見千秋爭戰場.只把雲霞眼中換
浮名絆人茲可憐.飛鴉落日釣窗前
何時真脫塵纓去.我自網魚君刺船
