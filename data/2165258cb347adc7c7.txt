我庭有素雞.翎羽白如脂
日所慮狂犬.未嘗憂孽貍
暝棲向簷隙.朝啄循階基
每先烏鳥鳴.不失風雨時
雖吾囷廩薄.尚汝稻粱遺
昨宵天氣黑.陰物恣所窺
潛來銜搏去.但覺聲音悲
開門俾馳救.已過牆東陲
呵叱不敢食.奪然留在茲
湧血被其頸.嗋呷氣甚危
皓臆變丹赤.霜翅兩離披
憫心欲之活.碎腦安能治
委瘞從爾命.孰忍薑桂爲
猶看零落毛.蕩漾隨風吹
念始託茲地.蒙幸信可知
充庖豈云患.度日無苦饑
如何遇兇獸.毒汝曾不疑
斯事義雖小.得以深理推
鄧生賜山鑄.未免終餒而
人道尚乃爾.愴焉聊俛眉
