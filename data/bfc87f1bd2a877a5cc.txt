黄金爲樓玉爲梯.畫旗素錦生光輝
不如一庵醉而歸.倒卧側立無東西
君才于用無不宜.會稽竹箭梁山犀
賈而不售君不疑.亦不自以爲珍奇
淵明妙處君得之.萬古一首歸来辭
一庵容膝君所知.不用芥子藏須彌
望風懷想三歸依.眼前有睫見者誰
世人紛紛不自治.何異羊質蒙臯比
見豺而戰忘其皮.牆頭燕雀莫漫肥
汝不仰看鴻鵠飛.伯夷去採西山薇
想渠瘦亦不勝衣.不羡汝曹腰十圍
