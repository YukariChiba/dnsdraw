我本山澤人.飄然如野鶴
夫君九臯來.氣類頗相若
相逢宿不再.別去天一角
君從浮丘游.度世得良藥
渴飲瑶池水.饑向芝田啄
引脰試一鳴.羣僊相唯諾
嗟余侶鷗鷺.迴翔一丘壑
刺天見羣飛.老氣鼓不作
客來傳好音.重會欣有約
追隨忽幾月.至哉天下樂
亦知僊凡異.所向終落落
分飛又茲始.後會杳難度
歸從浮丘侶.爲我試商略
雖愧毛骨凡.頗亦志念慤
願乞刀圭劑.一洗性昏濁
從君清都游.共聽鈞天樂
