人生一漚浮.何適非暫寄
會須脫塵勞.談文不談利
開軒得此君.意愜投宿嗜
未堪食鳳凰.已足巢翡翠
惜哉小窗櫳.此地久何閟
想當未闢初.寧免簿書累
高人一披拂.便有無窮意
紛紛市廛子.冠蓋亂如沸
倘令見清標.魄褫復喪氣
客如王子猷.不速端可致
嗟予飽憂患.久矣無佳思
舊學已榛蕪.聞一豈知二
市肆羅無目.聊爲將軍地
斗酒詩百篇.是乃公能事
