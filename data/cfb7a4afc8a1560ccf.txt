朝發靈樹東.曠野陰氣積
驅馬入草間.左右號鸛鷁
重雲黕玄幕.孤月隠白壁
欹危涉塗淖.轉側緣溝脈
凉風滿川陸.眺覽多所適
却想會合樂.轉首已成昔
諸君豪俊士.經訓飽搜昋
上下古與今.抗論堅莫敵
顧我處其間.傾聽但跼蹐
校士豈所當.直以氣類得
譬如禮天壇.珪璧奠且植
陶匏以其質.并列不爲惑
論心見表暴.吐口出白黑
朝案每共飲.夜床仍抵迹
嘲諧間一發.清笑高啞啞
自謂得如此.至死無厭斁
敢於百里間.而憚轡與策
因詩謝所思.酬篇無我默
