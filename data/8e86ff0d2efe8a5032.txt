琢玉以爲架.綴珠以爲籠
玉架絆野鶴.珠籠鏁冥鴻
鴻思雲外天.鶴憶松上風
珠玉信爲美.鳥不戀其中
臺中蕭侍御.心與鴻鶴同
晚起慵冠豸.閑行厭避驄
昨見憶山詩.詩思浩無窮
歸夢杳何處.舊居茫水東
秋閑杉桂林.春老芝朮叢
自云別山後.離抱常忡忡
衣繡非不榮.持憲非不雄
所樂不在此.悵望草堂空
