鳥鼠流清渭.岍岐導衆山
懸車循暗谷.斷棧出重關
長路去未已.連峰深更艱
秋高木落外.天夐鳥飛間
日出看群動.煙收認百蠻
別腸逾九絕.愁淚獨長潸
立志薄軒冕.隠居宜草菅
自甘家食薄.還愛綵衣斑
從吏負夙願.辭親何厚顔
簡書今可畏.幕府尚餘閒
猨叫無勞思.鴻冥不易攀
歸來城闕望.但見白雲還
