山人如寒松.無可媚鶑蝶
諒非清峻契.誰肯略顧接
春城偶來至.豪士懶舉睫
幽幽法曹廳.一往乃敢輒
主人雖壯齒.酷愛文字業
相看論古書.術不計勇怯
陳家俊公子.德義敦慶葉
聞我適過從.逢衣遽披攝
老成北扉掾.喜客若漁獵
招呼倒清樽.促迫信重疊
梅花香樹下.共醉死牛脅
勿憂侵暮冷.坐我有氈㲲
飛飛落梅英.繞座不待折
煌煌畫蠟蠋.未夜已戒設
徵詩爲罰令.獻白作飲節
譚高衡或爭.笑猛倒還絕
李侯解縣印.心注象魏闕
座中惜分袂.勸酒更酷烈
春先顯父筍.冬外尹吉鼈
肴佳俎未竟.酒美壺頻竭
更籌屢聞轉.歸乘不許謁
誰能避酩酊.但恨落角月
