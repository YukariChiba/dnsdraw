夏雨下數尺.流水滿池泓
蝦蟆爲得時.晝夜鳴不停
幾日飽欲死.腹圓如罌瓶
巨吻自開闔.短項或縮盈
時於土坎間.突出兩眼睛
是何癡形骸.能吐惡音聲
嗟哉爾肉膻.不中爲犧牲
嗟哉爾聲粗.不中和人情
殊不自量力.更欲睥睨橫海之鱣鯨
自謂天地間.獨馳善鳴名
萬物聒皆龏.不知鐘鼓欽欽.雷霆閎閎
應龍戢腦入海底.鳳凰舉翼摩青冥
此時各默默.以避蝦蟆鳴
何時雨歇水澤涸.青臭泥中露醜形
失水無能爲.兩脚不解行
乾渴以至死.盡把枯殻填土坑
