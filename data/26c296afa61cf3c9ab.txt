檜生本修直.此種特殊異
高不盈尋丈.廣乃遍階砌
短幹自堅强.附枝交蔭翳
森然葆羽欹.隠若虬龍墜
不知何代有.木老色彌翠
嘗聞古仙者.應化在茲地
手植有遺迹.深根幾千歲
神靈應護持.道宮存款識
自此物色繁.因爲圃人利
封殖雖地宜.屈蟠由巧智
以彼凌雲姿.還同蔽牛類
拳曲如能壽.輪囷不爲器
誰云矯生質.終亦遺世累
詩伯一留題.禪叢重增貴
豈若榴檉然.空傳草木記
