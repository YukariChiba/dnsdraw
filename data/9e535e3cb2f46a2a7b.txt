朔風號木末.迫此歲時晏
驅車不停軌.客子老昏宦
平生蔣詡徑.求羊毎娱玩
持觴送落日.抵掌河宿爛
胡爲向吴會.雅意訪親串
親串者誰歟.昂昂金閨彦
嘘枯由涵照.要津藉推挽
念子赴修塗.發軔在昧旦
娟娟所嬌兒.嶷嶷赴門限
閨人密縫裳.遐征苦多綻
結束志千里.二事忘一眄
莫遣扊扅歌.愆期發長嘆
