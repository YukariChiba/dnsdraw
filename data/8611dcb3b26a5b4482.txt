岷峨秀氣凌太白.諸峰彈壓流輩百
右軍昔爲懷祖困.此心勇往曾未識
羊家叔子端可人.峴山何爲苦傷神
多情賴有鄒從事.與山不磨有遺味
平生尋幽幾屐穿.始知歐峰峰外天
捫參歷井出鳥道.耳邊河漢聲潺湲
千古追懷同一律.神明還觀悲節物
兩郎凜凜安能來.定於何處埋爾骨
往時宏覺大道場.心净無塵聞妙香
幽禪寂寂師粲可.高韻卓卓凌羲黄
九原蕪沒那能作.勝日良遊自不惡
靈雲野桃初著花.鼻祖柏子僧前落
玉函貝葉渡流沙.法筵復雨曼殊花
充虛解戰天皇餅.破魔驚睡趙州茶
世網嬰人太煩促.桑下安眠戒三宿
柴扉草閣空歸來.大梁推枕黄粱熟
