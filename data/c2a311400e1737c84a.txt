帝出乘昌運.天心予太平
文章三代繼.制作七年成
大祀乾坤合.剛辰日月明
泰壇朝埽地.魄寶夜垂精
仰御圓蒼蓋.環觀海岳城
北流吞朔易.西極落欃槍
升燎靈光答.回鑾瑞霧迎
需雲遍枯槁.解雨達勾萌
可頌非天德.因箴亦下情
民言知有酌.帝謂本無聲
富國由崇儉.祈年在好生
無心斯格物.克己自銷兵
化國安新政.孤臣返舊耕
還將清廟什.留與野人賡
