霣霜槁百卉.拒霜獨開花
寒驅煖消落.秋借春韶華
酣酣羅珍姿.表表駢翠葩
晴雲剪新綺.落日明丹砂
瀣冷褪宿艷.葉散摘零霞
離騷比君子.城闕藏山家
二月三月時.紅紫相矜誇
西風一摇落.亂委隨蓬麻
花中障頹瀾.晚節禮有加
芳潔以類從.薰蕕分等差
梅追元氣回.菊制暮景斜
弗使四時氣.斷續令人嗟
