赫赫中興業.黼扆咨明輔
鋒車召黄巖.端笏拜西府
昔簉講筵班.倏接儀曹武
庶幾進讜言.衮職萬一補
璚琚厠珷玞.楩柟雜榛楛
鏡幾祈聖哲.厦構謀梁柱
云何夢傅時.而乃與噲伍
指圖玩金甌.進箴驕玉斧
旦夕尚逡巡.調劑竭肝腑
志竟不可諧.潔身謝鵷羽
道豈榮抽簪.思恒記銘釜
公行且居東.衮歸謁朱戶
