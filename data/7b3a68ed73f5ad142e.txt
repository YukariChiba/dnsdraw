萬物歸根後.端來兆物華
仙姿凝鶴氅.雲路擁羊車
但喜天時正.寧知帝力加
有田皆玉粒.無樹不瓊花
浪說朱蹄馬.空餘白首鴉
酒邊深薦爽.穽處巧藏窊
徑斷回樵斧.波渾倚釣槎
高門委金帛.陰壑蜕龍蛇
功茂豐年穀.名喧好事茶
叢輕頽瓦竹.搖迥動籤牙
蝶冷殘初夢.蜂寒閟兩衙
殷勤非俗韻.瀟灑是生涯
火變人窺異.軍潛夜肅譁
暗香迷綻蘂.新築路平沙
寸食方從寄.扁舟未可拏
只應清興在.猶似子猷家
