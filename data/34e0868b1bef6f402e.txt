携鉏引荒泉.偶步松崗北
泠然毛骨清.楚尾見秋色
稻氣馥初凉.檉陰澹微日
緬懷小齋居.櫺檻增岑寂
曠度滅知聞.微吟數峰碧
若人端好修.珍駕動無跡
深窮伊水源.峻陟衡山極
終焉憩孔林.所樂惟自得
延和數酌醪.侑靜一編易
向來辱傾輸.洞見胸中白
思親道匪侔.既遠情不懌
矧余質冥頑.固未易刻畫
尊生有遐心.克己無全力
以茲畏所知.負負常夕惕
餘波儻時漸.玉汝天其或
