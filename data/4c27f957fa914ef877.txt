遙遙寒冬時.蕭蕭躡太無
仰望蘂宮殿.橫天臨不虛
下看白日流.上造真皇居
西牖日門開.南衢星宿疎
王母來瑤池.慶雲擁瓊轝
嵬峩丹鳳冠.搖曳紫霞裾
照徹聖姿嚴.飄颻神步徐
仙郎執玉節.侍女捧金書
靈香散彩煙.北闕路軿闐
龍馬行無跡.歌鐘聲沸天
馭風升寶坐.鬱景晏華筵
妙奏三春曲.高羅萬古仙
七珍飛滿坐.九液酌如泉
靈佩垂軒下.旗旛列帳前
獅麟威赫赫.鸞鳳影翩翩
顧盼乃須臾.已是數千年
