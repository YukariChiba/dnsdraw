泰陵遺樂何最珍.綵繩冉冉天仙人
廣場寒食風日好.百夫伐鼓錦臂新
銀畫青綃抹雲髮.高處綺羅香更切
重肩接立三四層.著屐背行仍應節
兩邊丸劒漸相迎.側身交步何輕盈
閃然欲落却收得.萬人肉上寒毛生
危機險勢無不有.倒挂纖腰學垂柳
下來一一芙蓉姿.粉薄鈿稀態轉奇
坐中還有沾巾者.曾見先皇初教時
