江南不見梅花久.一夜寒香吹戶牖
明朝十客山下亭.萬里春風一杯酒
霜痕卷水天不動.月逼雲收凈如帚
花枝圍燭白紅吐.艷歌聒醉棲烏走
坐窗不遨今幾日.簿書厭人目生垢
茲晨不待折簡招.行車纍纍魚貫柳
廣文玉碎磨不磷.令尹風生談滿口
幕中佳士檄颯颯.著我其間慚老醜
龍門風流千載事.歐梅賓客文禧守
便須畫作欄梅圖.却恨丹青無好手
