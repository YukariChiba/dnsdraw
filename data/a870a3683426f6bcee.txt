蘇州粉牋美如花.萍文霜粒古所誇
近年專製淺蠟色.軟玉瑩膩無纖瑕
盤門繫纜高橋住.呼僮徑訪孫華鋪
琱鎪紅碧任成堆.春膏且問如何去
乃知剡溪桃花黄.楮君同譜生殊鄉
買來論擔不計數.直候東風花草香
其時霢霂吹微雨.潤物無聲略膠土
展開千幅向曉空.漬染都勻始輕杵.擣成一色堅且明
幽具本豈鑽公卿.要供海內覓句客
覓句只今誰有名.月湖老仙居胄監
詩好工夫到平淡.寄分聊當野人芹
莫充諫藁恐被焚.便將演綸登北門
