勝賞不在遠.憮然念玄搜
茲亭有殊致.經始富人侯
澄澹分沼沚.縈迴間林丘
荷香奪芳麝.石溜當鳴球
撫俗來康濟.經邦去咨謀
寬明洽時論.惠愛聞甿謳
代斵豈容易.守成獲優游
文翁舊學校.子產昔田疇
琬琰富佳什.池臺想舊遊
誰言矜改作.曾是日增修
憲省忝陪屬.岷峨嗣徽猷
提攜當有路.勿使滯刀州
