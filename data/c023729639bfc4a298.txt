依松屈曲疑無路.十里廿里香深沍
殿臺平入蓬萊圖.人煙盡屬天台賦
山奔萬馬逼人立.泉吼晴雷半天注
亂峰發地翠參錯.沓嶂參差龍屈怒
陰磴仍遺前臘雪.陽崖競拔千年樹
亦容羽客賣丹來.更有神僧飛錫渡
佛界焚香玉女跪.海舟獻寶胡兒踞
未午催敲集梵鐘.隨雲共展升堂具
冥搜窮日不知極.妙盡所歷何容遽
平生略持山水眼.是處且了林泉素
揮支公錢極易事.分龐翁榻良難遇
青山不是世閒無.山若識人人也住
