舊聞伯子記.已得靈谷名
隠然望此州.奇勝稱山靈
懸崖瀉瀑布.如高屋建瓴
喬松數十丈.下有千歲苓
仄足行鳥道.勢欲摶青冥
仙事雖渺茫.幽討未忘情
高秋八月後.擇勝來經行
黄冠兩三人.淡然亦忘形
煙霞到几席.爽氣來戶庭
瘦笻閒指點.老瓦同注傾
慚非換鵝手.不敢臨黄庭
或可聯石鼎.未必讓彌明
重陽無十日.黄菊漸向榮
佳哉此天氣.一笑未易營
但願脚力健.年年此尋盟
