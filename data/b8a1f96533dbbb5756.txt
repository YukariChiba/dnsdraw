秋風日已佳.幽尋欲誰與
邂逅得佛子.逍遥臨石堵
江南氣候晚.九月始無暑
木葉乍隕霜.川原新濯雨
喬松轉山路.中天掲華宇
由來安禪寂.不當混泥土
侵尋得幽步.周旋聞密語
芥蔕同一生.天地同一旅
歡戚自流轉.悠悠意何補
倦羽息深林.游魚依夕渚
吾生幸無事.陶然知所處
日晏坐北軒.何用論今古
