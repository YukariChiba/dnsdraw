龐公與少陵.不肯入州府
畏人嫌其真.但喜歸茅宇
先生豈其徒.與世亦齟齬
年來作庵榜以靜.靜非對動默即語
閉門謝客親荷鋤.秀甲珍芽春滿圃
黄雞白酒厭妻孥.醉以詩書相媚娬
况復家傳侍郎後.縹囊玉匣收奇古
寶刀錯落走金蛇.至藥晶熒嘯鉛虎
先生妙齡已絕人.放浪江湖棄簪組
居閑自不減前烈.遇物陰施功不數
我疑造物已收錄.富貴來尋君勿阻
不然騎鶴扣玄關.跨躒松喬攀佛祖
