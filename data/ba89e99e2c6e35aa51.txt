秋日曬古城.秋風來水鄉
臨流送歸客.離思飛雲揚
銀液深蘸甲.金釵儼分行
祖行禮雖微.善頌意則良
破涕忽成笑.欲語旋復忘
若人工涉世.止沸非揚湯
俛首是非海.如居清浄坊
一朝脫屣去.翩如鴈隨陽
三折僅存臂.九回無復腸
所欣返全璧.詎復憂焚岡
我本山林人.才非錐處囊
偶然踏朝市.包以冠與裳
誰吹鄒子律.自分冰氏凉
餘習但文字.殘星弄微芒
來時岸柳綠.倏見秋葉黄
何當首歸途.解此名利韁
湖山足佳處.與君共徜徉
