築堤蓋南堂.雪霰響新瓦
我踏雪泥至.自攜雙不借
愛公有俊氣.句法洗凡馬
清婉繼彭澤.寒陋笑東野
願爲西崦鄰.投名入詩社
餘年吾事濟.過從有公者
何時聞折竹.燈火共清夜
曉堂人未掃.如開輞川畫
平生學牧牛.鼻索嘗自把
而今失所在.寧復事鞭打
吾詩一寄耳.雕琢特未暇
且欣兩俱健.意氣要傾寫
