群峰聳回環.一徑上縈曲
顧瞻得層巖.庨豁鑿山腹
片雲雨雹飛.勺水蛟龍縮
惟昔乘興遊.頗歎歸鞍促
念方困簿領.敢不勤櫛沐
四時各有趣.一賞豈能足
朅來俯二紀.經行徧四瀆
每懷佳山水.瀾僻聚燕蝠
高才茲南來.勝賞欣所欲
披尋到幽秘.徘徊或信宿
忘歸須眾同.寓意乃余獨
泉聲愜幽聽.翠色明遠目
夕鳥歸且鳴.牧牛駭而觸
此行固有得.何用論禍福
應同丁家興.肯效窮塗哭
堂下食張儀.綈袍哀范叔
大任或感發.一飯奚省錄
郵筒奉佳篇.兀坐聊躑躅
勉率繼高韻.願同刊澗澳
