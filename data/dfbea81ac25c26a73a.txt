君家老阿舒.抗論王公前
盍不託清靜.著書如子玄
愛君識此意.坐脫世糾纏
不復眉炙狂.惟應口談天
近假刺史節.名高黄潁川
無爲渠自化.多事豈所便
只今鳴玉溪.百尺來飛泉
秋風木葉下.想見清潺湲
凉波納華月.洗此白璧圓
借問掾曹內.得無從事賢
賞音不易逢.勝景那可捐
願因東轅使.寄我南樓篇
