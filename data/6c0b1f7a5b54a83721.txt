昔者益州牧.意欲見杜微
不能以身往.使人輿致之
雖用爲諫議.待士禮已非
而况君房輩.端坐呼子陵
子陵胸中氣.直與青雲平
豈肯爲人屈.彼亦徒驕矜
孰如揚州牧.自處遜與恭
德不矜其盛.事不矜其功
南郭已三顧.迂身爲衰翁
以手書所問.視面歎厥容
移時能立語.避乘乃鞠躬
不知古之人.幾人能如公
