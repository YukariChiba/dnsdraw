衰老不擇交.傾懷未嘗悔
非吾相知心.亦有中獲罪
誰能若楸柏.雪霜不變改
自念孤劍心.炯然鎮長在
識君始恨晚.及此將十載
相與忘形骸.依然見樂愷
翔鳳刷羽儀.天真輝文彩
清泉濬長源.濫觴已自倍
乘間輒相過.慰我胸傀礧
使我意軒昂.脫我中心痗
今君官南州.揚帆盡淮海
腰綬盤青緺.兒衣間繒綵
蘭羞當及時.倚門方有待
一值歸飛鴻.寄聲尚無怠
