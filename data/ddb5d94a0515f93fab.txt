梅花先臘開香雪.魁信已隨春漏泄
送君聯騎入天京.不作人間兒女別
錦江俊秀皆朋儔.其間偏善胡與劉
胸襟巧蟠錦繡段.文采互照珊瑚鈎
采芹宮裏群遊戲.文字頡頏春燕翅
西湖萬柳嬌春風.相期同緩看花轡
棘闈風動桂香秋.一駑那輸雙驊騮
我悲日色謾迷眼.君喜朱衣皆點頭
青天一界蟾宮路.只要朋儕先著步
祝君猛去化爲龍.行繼延平躍雲霧
君不見蘇易簡.不事探花與榜眼.明番狀元未爲晚
