昔年冶遊浚都城.溶溶春水漲金明
龍舟鱗次鼓蘭槳.勝日講武風波平
沸地笑歌混簫笛.轟天金鼓驚鷺鷁
當年冠蓋盡英游.飛鞚聯翩迅翔翼
只今潛盤向荒陂.疇曩偉觀那再期
熙熙王化及遠近.春來勝事還相隨
十百分朋同川濟.咸欲得梟無異意
屈原死向千載餘.今不敬弔翻成戲
敬弔賦就獨賈生.可見君子異小人
公詩賈賦獨追傷.忍以爲戲向芳春
企聽賜環在朝暮.衮繡遄歸廟堂去
故先濯我塵土心.琅琅哦公七字句
