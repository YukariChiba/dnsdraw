西齋輝赫亘山隅.嘉致清風世莫如
鄉黨名流依絳帳.煙蘿幽境似仙居
趨庭子弟皆攀桂.彈鋏賓朋總食魚
汗簡傳經亞鄒魯.粉牌留詠盡嚴徐
杯盤互動先生饌.門巷應停長者車
墳籍豈惟精四部.絃歌常見習三餘
玳簪珠履延豪士.縹帙牙籤刊賜書
碧沼暮涼浮菡萏.紗窗秋靜漏蟾蜍
閑庭瀟灑移泉石.華表崢嶸冠里閭
我恨羈遊在芸閣.不陪諸彥曳長裾
