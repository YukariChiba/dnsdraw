洛陽富文彩.峭拔四子流
提筆入廣場.辭氣干斗牛
擢第在芸閣.言事觸冕旒
左降宰百里.道勝心無憂
才高恥吏役.放蕩不檢脩
起應賢良科.下筆不見休
青宮尚淹恤.赤縣且優游
輕財糞土賤.高義雲天浮
懸磬任貧窶.盈樽長獻酬
知己彼何人.鳳閣與鼇頭
推挽終不起.壯志將焉收
晚年圯橋役.關市良可羞
忽然爲異物.寒草封一丘
孀嫠應凍餓.交友誰尋求
遺孫方稚齒.爽秀已遒遒
皇天若有憑.必使光貽謀
