鑒中之髮蒲柳望秋衰.眼中之人風雨俱星散
往者託體同青山.健者漂零不相見
庾公樓上有詩人.平生落筆瀉河漢
置驛勤來索我詩.自說中郎識元歎
我方凍坐酒官曹.爲公然薪炙冰硯
不解窮愁著一書.豈有文章名九縣
奴星結柳送文窮.退倚北窗睡松風
太阿耿耿截歸鴻.夜思龍泉號匣中
斗柄垂天霜雨空.獨雁叫羣雲萬重
何時握手香爐峰.下看寒泉濯卧龍
