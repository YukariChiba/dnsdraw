何人熨冰紈.弄趁春晝晴
東風有底急.不容縠紋平
堤回柳陰直.鷗鷺時合并
無端櫂謳發.驚飛度微明
山固以畫勝.湖應以詩鳴
雲煙小潤色.草木同欣榮
憶昔二妙俱.中有五字城
打門看脩竹.拄杖時一橫
鱗差幾飛觀.幽花亦多情
老眼眩金碧.何年費經營
應憐處士家.鶴亦太瘦生
臨風一長嘯.荒田絕人耕
