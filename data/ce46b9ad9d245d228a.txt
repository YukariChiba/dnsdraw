我欲之許子有贈.爲我爲學勿所偏
誠知子心苦愛我.欲我文字無不全
居常見我足吟詠.乃以述作爲不然
始曰子知今則否.固亦未能無諭焉
我於詩言豈徒爾.因事激風成小篇
辭雖淺陋頗剋苦.未到二雅未忍捐
安取唐季二三子.區區物象磨窮年
苦苦著書豈無意.貧希祿廩塵俗牽
書辭辯說多碌碌.吾敢虛語同後先
唯當稍稍緝銘誌.願以直法書諸賢
恐子未諭我此意.把筆慨歎臨長川
