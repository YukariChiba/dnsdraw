山石犖确行路難.山風蕭蕭吹早寒
十步九歇僕馬瘁.兔蹊鳥道窮躋攀
崖谷空籠瀑泉走.碎玉零亂飛前灘
石堤捍水幾百級.落處疑有蛟龍盤
兩山之間開畎畝.石罅著鋤那得寛
前村後村烟火冷.土牆茅蓋常掩關
我行不知記近遠.官游歲晚良自歎
豈如家家一飽外.鷄豚社酒相追歡
那知亦有簡書畏.里胥剥啄驚衰顔
