瑯玡崒嵂神仙居.雲中縹緲飛雙鳬
玉皇步虛求真儒.翱翔萬里朝皇都
金門待詔登公車.彤墀耿耿攄良謨
寵光已覽升榮途.握蘭華省歲云徂
下憐民物來剖符.寬即不猛鞭用蒲
薰陶一味清和敷.報政嘗聞帝曰俞
要令仁風及海隅.光華玉節徯來蘇
黄童白叟爭歡呼.不須輓粟更飛芻
已見年豐樂有餘.玉宇風清化日舒
寶爐煙裊度垂弧.憑誰爲我倩麻姑.滿泛金波倒玉壺
願君不老八千歲.何啻二十四考居中書
