初日照屋山.好鳥哢簷角
卷簾吏却掃.齋舍寒蕭索
呼兒篘春醪.期與夫子酌
簡書驅我出.衝雪凍兩脚
莫行星輝輝.曉起雞喔喔
青煙過空村.商旅無遠橐
豈不欲少留.王事苦敦薄
平生白眼人.今日折腰諾
可憐五斗米.奪我一溪樂
公等何逍遙.睥睨寄講學
談犀振清風.棋局落秋雹
雲陰愁濛鴻.山路險犖确
慎無告歸軒.使我數日惡
羸驂逆歸心.旋濘蹶霜濼
悲嘶惜鄣泥.短箠冷難捉
南征喜氣動.迎面蛛絲落
買網鱠金橙.歸償炊黍約
