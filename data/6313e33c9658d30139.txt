我衰太平時.身病戎馬後.蹭蹬多拙為.安得不皓首.
驅馳四海內.童稚日糊口.但遇新少年.少逢舊親友.
低顏下色地.故人知善誘.後生血氣豪.舉動見老醜.
窮迫挫曩懷.常如中風走.一紀出西蜀.於今向南斗.
孤舟亂春華.暮齒依蒲柳.冥冥九疑葬.聖者骨亦朽.
蹉跎陶唐人.鞭撻日月久.中間屈賈輩.讒毀竟自取.
鬱沒二悲魂.蕭條猶在否.崷崒清湘石.逆行雜林藪.
篙工密逞巧.氣若酣杯酒.歌謳互激遠.回斡明受授.
善知應觸類.各藉穎脫手.古來經濟才.何事獨罕有.
蒼蒼眾色晚.熊掛玄蛇吼.黃羆在樹顛.正為群虎守.
羸骸將何適.履險顏益厚.庶與達者論.吞聲混瑕垢.
