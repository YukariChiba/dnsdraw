錯錯在禪庭.高宜與竹名.健添秋雨響.幹助夜風清.
雀靜知枯折.僧閑見筍生.對吟殊灑落.負氣甚孤貞.
密謝編欄固.齊由灌溉平.松姿真可敵.柳態薄難並.
映帶兼苔石.參差近畫楹.雪霜消後色.蟲鳥默時聲.
遠憶滄洲岸.寒連暮角城.幽根狂亂迸.勁葉動相撐.
避暑須臨坐.逃眠必繞行.未逢仙手詠.俗眼見猶輕.
