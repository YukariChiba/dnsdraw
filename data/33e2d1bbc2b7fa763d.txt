項侯聲名天宇窄.與君俱是荆湖客
向來相聞不相值.長安城中乃相識
論文要得文中天.邯鄲學步終不然
知君筆墨與性合.妙處突過蘇李前
我如切切秋蟲語.自詭平生用心苦
神凝或與元氣接.屢舉似君君亦許
西湖一曲古牆陰.清坐論詩夜向深
見謂人間有公等.不知來者不如今
乾坤雖大知者少.君不見古人拙處今人巧
我徂山林口掛壁.如君合救狂瀾倒
石渠春水綠泱泱.閣下無人白日長
萬里江湖入歸夢.子雲不願校書郎
九華山色梅根渡.半日風帆即秋浦
六條察吏安用許.幸有千巖作詩侶
