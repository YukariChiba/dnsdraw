石室如仄磬.春雲如翠被
翛然無事僧.來此時枕臂
無求即無憂.有身還有累
永懷彭尊宿.一席曾遁世
天子不得臣.公卿不敢致
高風不可攀.百世猶興起
運禪佳少年.杖錫成戾止
偶從城郭來.衣裓滿空翠
覓歸如子規.掉頭須去耳
山林與聚落.蜜無中邊味
子心有分别.動息若差異
錄以贈其行.不語開笑齒
