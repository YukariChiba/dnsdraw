廬山之西形勝聚.無位真人依位住
地祗掣鏁金城開.石龍噴水銀潢注
峰巒約勒萬馬回.杉松自作千兵護
寶殿崢嶸跨碧霄.圓容麗服微西顧
江南妃子親施田.香飯供僧無億數
法焰相傳十二人.師泛鐵船揚子渡
楊子渡.秋風高.霹靂駕雪翻驚濤
中有漁家妙絕手.一釣三山連六鼇
縱時大地悉震恐.收來塵刹無纖毫
當年曾許心莫逆.今朝又作圓通客
挂冠已脱塵垢緣.一心願住清凉國
清凉之國誰能知.日長馬倦人多迷
從來聞說曹溪路.只今蹋斷廬山西
