學詩如參禪.初不在言句
傴僂巧承蜩.梓慶工削鐻
借問孰師承.妙處應自悟
向來大江西.洪徐暨韓呂
山谷擅其宗.諸子爲之輔
短句與長篇.一一皆奇語
卓爾自名家.無愧城南杜
君詩亦可人.羞作女工蠹
正臨百尺竿.到此方進步
我性文字空.志在學農圃
老矣甘摧頹.肯復事雕組
少讀三百篇.每自歎無補
一念絕邪思.得處忘我所
學詩如參禪.無舍亦無取
立雪謾齊要.斷臂徒自苦
君欲問活法.活法無覓處
