河決鉅野溢.此時吾山平
百川會兩澤.千里圍孤城
桑野就蕪漫.石橋尚峥嶸
往往有白鶴.飛来羣悲鳴
我欲覽風土.因之省民耕
誰能同我樂.誰肯從我行
楚人哀江南.倚沼而畦瀛
臨高誦斯語.正復傷人情
當築十丈臺.偶浯爲之名
上可容宴豆.下堪列旆旌
棹歌出中流.簫鼓會前楹
浮雲来東山.落日隱北溟
此樂或難忘.請公爲我評
