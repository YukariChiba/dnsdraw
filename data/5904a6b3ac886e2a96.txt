陋質百不能.補敗倚師友
東里丈人行.幸忝巾屨後
君詩如秋霽.峭絕森碧岫
又如萬古壑.潺湲瀉寒溜
一手轉機軸.四顧無匹偶
明窗一披讀.張膽不論斗
願分有餘光.屢奪自醉酒
駑駘費剪拂.鞭策誰可久
徂暑變新凉.一氣分六九
逼仄塵區間.蒸鬰未改舊
心逐林泉佳.病滋面目醜
起來强力貧.寧敢繼富有
