阿遵我輩人.相從十年舊
行肥形愈瘠.身貧道常富
厥初爲天衣.持鉢化淮右
袖攜維衛錄.訪我過蓬陋
若言法華山.有象金所就
其來自西土.隠現不可究
我時嘗記之.爾耳亦聊復
誰令慈悲師.鏤板播疏謬
向來天衣遊.追隨遍巖竇
高談屢絕倒.寢食廢宵晝
歸歟又同舟.半道過濠壽
是行寄先塋.一再獲邂逅
清霜殞群木.凄勁搗衣候
翩然不我留.雲山挺高秀
