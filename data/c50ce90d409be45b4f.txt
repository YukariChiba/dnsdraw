雲濤際天江北路.郡古人稀春欲暮
平生想像睡足庵.頗見王杜安身處
十年兵火庵已壞.草莽連崗穴狐兔
使君初來席未暖.重就新齋立窗戶
疏疏脩竹带泉石.歷歷幽光點烟霧
竹樓月波不寂寞.雪堂東坡復共住
昔者同遭盜賊擾.今者定蒙神物護
使君忘言坐搔首.抖擻衣襟脱巾履
下簾高枕百吏散.一任江頭風斷渡
會思王杜與新詩.夢裏相逢得奇句
