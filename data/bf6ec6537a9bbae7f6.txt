萬竅鳴饕風.千秋厄嚴雪
花心獨沖融.足以慰愁絕
太和起孤根.枝上見明滅
稍稍占芳辰.時時破苞結
天葩忽晏粲.餘卉盡騷屑
培植幸逢賢主人.平臺翠竹承清薰
要看千樹挂山月.肯把一枝縈鬢雲
輕風休吹落繽紛.待我詩成酬繼君
飛觴半酣未忍去.詩情花氣相氤氳
須知魏夫人.元長姑射神
咄哉趙飛燕.况乃楊太真
但願華筵對晴昊.年年領袖百花春
