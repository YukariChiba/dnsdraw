纖雲四卷天無河.清風吹空月舒波
沙平水息聲影絕.一桮相屬君當歌
君歌聲酸辭且苦.不能聽終淚如雨
洞庭連天九疑高.蛟龍出沒猩鼯號
十生九死到官所.幽居默默如藏逃
下牀畏蛇食畏藥.海氣濕蟄熏腥臊
昨者州前搥大鼓.嗣皇繼聖登夔臯
赦書一日行萬里.罪從大辟皆除死
遷者追廻流者還.滌瑕蕩垢清朝班
州家申名使家抑.坎軻祗得移荆蠻
判司卑官不堪說.未免捶楚塵埃間
同時輩流多上道.天路幽險難追攀
君歌且休聽我歌.我歌今與君殊科
