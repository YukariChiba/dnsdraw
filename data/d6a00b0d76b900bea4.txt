昔来何悠悠.今去亦泛泛
豈自果進退.姑且便飲啗
三代今去遼.士食久已濫
徒死不爲義.可無苟石擔
平生墮百爲.且就投鈆槧
束身入世程.開口就人歎
怒喜有失得.眉睫煩窺瞰
野鳥或在籠.山猿有終檻
能安此爲命.雖失亦何憾
予嘗勇自明.磨古得前鑑
抱關賢所容.較獵聖或暫
庶未負初學.尚爲神所監
予行人之嗟.我笑不爲頷
子獨辱所厚.以詩繫歸纜
命和始自書.狂言庶非儳
