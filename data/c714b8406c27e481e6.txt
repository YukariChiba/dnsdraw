春雲慘慘兮春水漫漫.思我故人兮行路難
君轅以南兮我轅以北.去日以遠兮憂不可以終極
蹇予馬兮江臯.式燕兮以遊遨
念我平生兮思君鬰陶
在師中兮豈造次之可離.忠言不聞兮思君忸怩
毫釐之差兮天壤易位.駟不及舌兮臍不可噬
思我故人兮懷我親.懷我親兮思故人
懷哉懷哉.不可忍兮不如速死
慨百年之未半兮.胡中道而遄止
魯連子兮義不帝秦.負玄德兮羽不名爲人
委骨草莽兮時廼天命.自古孰無死兮首丘爲正
我行我行兮夢寐所思.故人望我兮胡不歸.胡不歸
