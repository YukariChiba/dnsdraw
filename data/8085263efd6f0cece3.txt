儒吏不相得.異器如薰蕕
儒視吏不屑.吏嫉儒爲仇
俗儒不知變.譊譊孔與周
事叢委不理.言大怍不酬
嗟乎鉛槧生.謝此刀筆流
安得經濟手.一洗吾儕羞
當路有達官.鄰境逢仁侯
留情案牘間.舉人拔其尤
君抱汲古學.才識推兼優
肯隨雞鶩爭.會偕鸞鵠游
高風動寥廓.茲土豈淹留
獨憐老知己.青燈守荒丘
不堪明時用.空懷當世憂
斯文付後死.已矣復焉求
