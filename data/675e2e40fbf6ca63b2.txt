鏦金伐鼓催行舟.攔街祖帳雲如稠
祥刑使者入奏事.詔書趣發不可留
居人爭門挽衣住.行人十步九回顧
公言爲汝五年留.便是數旬終一去
居人向前爲公語.情知不是留公處
一春風雨寒凄凄.牛羊滿地鴻酸嘶
乾坤爾闊無處著.惟有此地恬不知
桑麻雞犬桃谿曲.身住主家數椽屋
卧聽前江風雨聲.自嗟身是如天福
公今歸去作大官.連雲廣厦千萬間
我時豈不被公賜.天高卒卒難爲攀
吾儕小人腹.不憚再公祝
公今攬轡行原隰.澤地相臨看不足
明朝歸坐京師宅.深院重門壅休戚
願公莫爲一身惜.須念同胞頭戢戢
春風湔淚情轉惻.道旁過者聲唶唶
我時困卧五谿東.十日八九陰濛濛
有來道前事.耳目爲惺愡
更將百壺扶醉膽.喜餘鼻息陵煙虹
欲輸一言不能措.以公所聞還贈公
