台衮承嚴祀.傳呼出禁城
扢壇將錯事.總駟暫觀耕
盈止踰周頌.康哉叶舜賡
滿篝登大穟.首種達初萌
行饁家爲黍.要朋戶捧罌
川長應萬耦.樹密盡三荆
有相神休茂.多歡國譽榮
餘糧充近甸.遺秉富陪京
碓罷舂粱熟.機閑織素成
休牛鳴笛起.會績遠燈明
路有遺金在.村無吠犬驚
熙熙難徧紀.徒仰泰階平
