錦江風晚吹征裘.幽人詩思遏不休
心知無處可告訴.掉臂直上齊雲樓
憑欄展目時一快.萬山奔走趨簾鈎
回頭下視茫茫者.龜囚蠶縛令人愁
樓中夫子神仙流.道容玉頰紅光浮
少年讀書浩江海.回春妙語生筆頭
致君終使堯舜上.大作一雨蘇林邱
深山野僧拙筆語.作詩欲贈煩冥搜
艱苦思索得箇字.謹用持上君牢收
謝安昔與支遁游.及其貴也加綢繆
高風氣識正相侔.他年身退百無憂
復來把臂登此樓.軒渠一笑三千秋
