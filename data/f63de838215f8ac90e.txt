生世岐喧靜.平章有不如
宦塗吾畫虎.濠上子知魚
去索長安米.歸紬笠澤書
茲軒住蒼莽.勝日復躊躇
酒盞扶頭後.鶑聲禁火餘
蘭風度樽俎.蝶翅掠襟裾
有底煙霄意.便爲水竹居
可須供麴糵.未後課耰鉏
花蓓紅酣日.池光碧浸虛
鶴頭依綠荇.龍骨閙清渠
詩興因超忽.愁端得破除
時從一吟醉.小計百硨磲
