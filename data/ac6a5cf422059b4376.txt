賤生罹兇喪.日與死亡逼
羈孤困猜嫌.動步畏蛇蜮
之子脫俗情.平生未相識
足繭千里來.顧我喜顔色
衣裘風霜凋.顔髮塵土蝕
開席揖之坐.意勤語腷塞
徐徐動辭氣.突兀露胸臆
紺囊出文章.發覆見寶璧
自羞無所有.曷以報相德
告行東風前.花草正狼籍
又無一尊酒.澆沃慰遠客
扁舟下長淮.企立空歎息
