燕違戊巳鵲避歲.茲事因何羽族知.
疑有鳳凰頒鳥曆.一時一日不參差.
水中科鬥長成蛙.林下桑蟲老作蛾.
蛙跳蛾舞仰頭笑.焉用鶤鵬鱗羽多.
江魚群從稱妻妾.塞雁聯行號弟兄.
但恐世間真眷屬.親疏亦是強為名.
蠶老繭成不庇身.蜂饑蜜熟屬他人.
須知年老憂家者.恐是二蟲虛苦辛.
阿閣鵷鸞田舍烏.妍蚩貴賤兩懸殊.
如何閉向深籠裏.一種摧頹觸四隅.
獸中刀槍多怒吼.鳥遭羅弋盡哀鳴.
羔羊口在緣何事.暗死屠門無一聲.
蟭螟殺敵蚊巢上.蠻觸交爭蝸角中.
應是諸天觀下界.一微塵內鬥英雄.
蠨蛸網上罥蜉蝣.反復相持死始休.
何異浮生臨老日.一彈指頃報恩讎.
蟻王化飯為臣妾.蜾母偷蟲作子孫.
彼此假名非本物.其間何怨複何恩.
豆苗鹿嚼解烏毒.艾葉雀銜奪燕巢.
鳥獸不曾看本草.諳知藥性是誰教.
一鼠得仙生羽翼.眾鼠相看有羨色.
豈知飛上未半空.已作烏鳶口中食.
鵝乳養雛遺在水.魚心想子變成鱗.
細微幽隱何窮事.知者唯應是聖人.
