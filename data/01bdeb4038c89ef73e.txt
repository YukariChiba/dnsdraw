天上靈仙謫.人間秀氣涵
朱絃清廟瑟.美幹豫章柟
富艷三千牘.從容八十函
典純追古昔.雅正合周南
溫粹瓊瑶潤.滋醲稼穡甘
微中緘海蚌.巧處吐春蠶
璀璨龍宮出.精深虎穴探
機衡成臲尯.嵩洛入煙嵐
寂忍修禪智.虛柔慕史聃
驥轅曾未騁.鸞馭不停驂
巖廟登何數.承明入獨三
可憐經濟意.舊客記高談
