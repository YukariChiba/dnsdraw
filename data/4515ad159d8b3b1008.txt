昨宵約月臨西池.冰蟾不至鶉火飛
歸來一室白於晝.乃是新詩光陸離
當年應剖瓊蚌腹.不然何以明於燭
細窺字字欲走盤.三復庵名悟圓熟
一片情田萬古耕.有年能得幾書經
小疵終是未全稔.孰若先生耨穫精
南窗寄傲遂初欲.移石畦蘭更紉菊
茶烟細雜玉爐沉.研影凈涵金井淥
林下今纔見一人.却疑圖任思舊臣
自昔東山豈終隠.似聞鸞詔下蒼旻
