洛陽中州中.長安中州雄
大山巨澤九土鎮.三光五嶽淑景通
君居洛南雅是溫石輩.今佐大幕全護咸秦衝
高懷頗堪陪坐嘯.逸氣直上干青空
籌帷暇日頻訪古.溪山好處須從容
秦宮漢苑久已成陳跡.寒烟茂樹倏忽迷西東
車鄰激壯滿汧渭.周雅博大基鎬豐
請君收取入筆硯.可以陶寫詩書胸
由秦而西是爲入蜀道.乘興一登岷峨矗天峯
我家正住岷峨下.定有鄉人故老諏衰蹤
爲言仗節瀛海上.齒髮衰謝氣如虹
