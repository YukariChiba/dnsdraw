巴人遠從荆山客.回首荆山楚雲隔
思歸夜唱竹枝歌.庭槐葉落秋風多
曲中歷歷敘鄉土.鄉思綿綿楚詞古
身騎吳牛不畏虎.手提簑笠欺風雨
猨啼日暮江岸邊.綠蕪連山水連天
來時十三今十五.一成新衣已再補
鴻雁南飛報鄰伍.在家歡樂辭家苦
天晴露白鐘漏遲.淚痕滿面看竹枝
曲終寒竹風裊裊.西方落日東方曉
