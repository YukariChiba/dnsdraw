范郎走微官.清固不絕俗
家常四壁立.腹有萬卷讀
邇來所爲文.深若泉萬斛
紆餘風過水.宛轉蟲注木
諸弟况可人.不但好眉目
丹穴固出鳳.藍田自宜玉
行扛九鼎重.頓使一世伏
聖朝急用士.如子尚窮獨
乃知德在躬.不必富潤屋
我病拙文詞.筆鈍如髮禿
時逢子兄弟.未語心已足
長空絕纖埃.何處著鳬鶩
朝來秋氣清.佇看飛鴻鵠
