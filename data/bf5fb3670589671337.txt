賢哉令尹出名胄.百里歌謠不容口
豈弟父母今信之.視民恐傷如足手
訟庭端可置雀羅.若網在綱無雜糅
萬頃之陂黄叔度.雲夢何止吞八九
潘岳無事只種花.陶潛有巾惟漉酒
三公九卿唾不取.金印從渠大如斗
劉君語默端可人.固知十室忠信有
五經腹笥貫今古.决疑索隠如瓜剖
小圃風煙似洛陽.翠微不减綠野堂
會聞激烈歌時康.不負抵掌工雌黄
何時贈扇乃有語.向來仁風已奉揚
