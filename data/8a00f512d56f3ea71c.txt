節序春將半.風光過上旬
人間識英物.地上見麒麟
凍雨晴還暗.非煙夜達晨
懽聲動湘楚.和氣滿簪紳
孝友疑無比.恢疏亦絕倫
一身渾是德.終日不違仁
夢已游青禁.行當侍紫宸
立朝知大體.博古見全醇
詩妙終聯鼎.文高類過秦
公廉清似玉.剛正凛如神
幙下名流集.堂中綺宴陳
貫珠歌白雪.浮蟻皺紅鱗
自幸承顔舊.仍容造膝頻
何時渡弱水.同看十洲春
