論交何必星霜久.白頭得似傾蓋友
長安市上李將軍.挽弓舊不論石斗
只今有子似渠長.清夜讀書雪邊牖
雲端烽煙半點無.怪來將軍不好武
遺我驪珠三百顆.字字鎸鑱未曾苟
得得且看錢塘潮.莫莫言攀渭城柳
朝家金印斗樣大.情知不上書生肘
儒冠多誤儂飽諳.毛錐焉用君知否
便應早請終軍纓.徑須繫取單于首
居延蒲類水如天.吹作春風一杯酒
歸來冠劍上凌煙.剩作功名落人口
如何收斂許光芒.也趁槐花黄裏走
獻璞雖真不救脛.絕絃何如只停手
人生匹似風中花.榮瘁昇沈豈非偶
與君早賦歸去來.名垂萬古知何有
不如耳熱歌嗚嗚.醉帽欹傾衣不紐
詩流唱和秋蟲鳴.僧房問答獅子吼
儘令俗客不妨來.白眼相看勿分剖
