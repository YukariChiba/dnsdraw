我朝自開國.聚奎五星明
人物輩稷契.製作諧莖英
從來詞賦學.尤負器識名
沂公事業富.蜀公德望清
手提文正印.身爲國長城
藐然予小子.亦知師長卿
細將狀月露.壯欲吞幽并
消磨凡幾載.僥倖才一鳴
自謂錐穎脫.猶有劍氣橫
師帥重吹送.寒賤分光榮
向前步驟闊.平生溫飽輕
終懷勸駕禮.肯愧鹿鳴聲
