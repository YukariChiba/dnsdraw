物理須深玩.人心定不凡
棣華春競秀.鴻影暮相銜
天性人爲貴.同胞豈異心
疾行迷後長.思昔更傷今
憶昔孩提日.堂前聚戲嬉
利心驅逸馬.分背欲何之
富貴真餘事.兒孫亦後身
四支先自賊.駢拇若爲人
矢束折應難.葉密根無托
斯道固昭然.歎息人何莫
儒衣而儒冠.滿口談詩書
君看鬩牆心.異類誠不如
我行箕山顛.上有賢弟兄
高節振頹俗.餘芳丐後生
二父及諸郎.異世真一體
賦詩豈遺君.自以警不弟
