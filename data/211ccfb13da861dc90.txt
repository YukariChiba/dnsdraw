暑雨過林壑.青青發幽香
徘徊湖水邊.路轉山橫崗
朱門嚴古祠.中有水仙王
配食者誰子.三賢坐高堂
當年處士廬.鬰然眇相望
故侯白與蘇.龍章照錢塘
人生死即已.姓字何芬芳
修名貴自立.隠德千古光
文章發政事.百世胡能忘
因看游魚潛.更想冥鴻翔
微官得休沐.况復五月凉
茲遊獲勝踐.不覺歌聲長
