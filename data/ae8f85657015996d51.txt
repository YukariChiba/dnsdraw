皇皇至德召和平.茂烈馨香已告成
祇報元符營紫館.欽崇上帝薦鴻名
夤威潔志通三境.宥密真游降九清
淳耀先期觀道秘.休成協吉順天正
瓊干文彩雲幡列.金簡熒煌玉字呈
藻衞導迎揚盛則.靈場陟降極精誠
綿區率籲民胥悦.篆素鋪觀古未行
廣樂乍兼簫籟響.仙風微動珮環聲
颺煙層宙祥輝涌.稱慶齋闈瑞氣生
道蔭符通嘉應集.中宸繁貺永充盈
