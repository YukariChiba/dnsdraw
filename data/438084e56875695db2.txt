蜀江迸出岷山來.翻濤鼓浪成風雷
掀天斡地五千里.爭赴東海相喧豗
白鹽赤甲當道路.呀然拒之欲使回
大山大水相較力.究轉稍肯開東隈
山氣盛豪水氣怒.二氣停滀成胚胎
離騷兮作文章祖.始知孕秀鍾英才
曄曄令君出此地.得非千歲之根荄
願祝君如此山水.滔滔岌岌風雲起
人言富貴出長年.拭眼看君出奇偉
功名落落麒麟閣.公當不負山與水
如我頑鈍何爲者.剩買耕牛老東里
