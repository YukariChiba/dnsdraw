風如疾雷雹如芋.積雪如丘壅道路.蔣侯車馳挽不住
見說西人復嘯聚.目視陰山欲飛去
蔣侯文如江海注.一决萬里無盡處
筆落在紙成雲霧.氣吞雲夢八九數
力轉丘山縛螭虎.終日笑言公不怒
三軍號令成樽俎.羌戎膽落汗流跗.邊人乃至歌五袴
昔誇禁中得頗牧.今見南陽稱召杜
前席宣室疑已暮.勒功燕然無可慕
歸來遍作人間雨.杕杜吾當爲君賦
