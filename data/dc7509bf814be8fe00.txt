身老與世疏.但有世外緣
五年客江西.掃軌謝往還
依依二三老.示我馬祖禪
身心忽明曠.不受垢污纏
偶成江東遊.欲別空悽然
緣散衆亦去.飄若風中烟
華陽本荒邑.緇素明星懸
偶然得老尉.舊依育王山
璉公善知識.不見十九年
我昔未聞道.問以所入門
告我從信入.授我普眼篇
冉冉百尺松.起自一寸根
南歸髮盡白.尺書今始傳
不知鄰邑中.乃有門人賢
百里走相訪.觸熱汗雨翻
懷中出詩卷.清絕如斷蟬
我適病寒熱.氣力才綿綿
空齋默相向.欲語不能宣
未暇答佳意.歸錫鏘金環
空有維摩病.愧無維摩言
