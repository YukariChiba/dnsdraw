崧高二王德.豐水數世仁
一心千古脈.一氣三才根
人言通德門.封培知幾春
陵州不盡用.雝國非全神
厥美鍾在季.魯殿巋然存
誰知中興主.流澤被子孫
是用遺一老.爲社稷萬人
三朝典刑舊.四海觀聽新
自公鎮西南.威聲憺胡虜
棄地遄歸疆.餘民亦安土
便當度雙劍.建大將旗皷
進賢黜不衷.討貳誅失伍
增屯御驕卒.募耕實邊圄
堂堂當道卧.一勇銷百侮
願公排羣議.釋我分外慮
上流屹長城.却歸輔明主
