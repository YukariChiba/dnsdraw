先賢評桂山.推爾居第一
豁然碧瑶戶.夾以蒼玉壁
中有無底淵.黑浪常蕩潏
諒當剖判初.倍費造化力
雷嗔斧山開.龍怒裂石出
至今絕頂上.千丈留尾脊
寧論兒女子.壯夫股爲慄
我來欲題名.腕弱墨不食
摩挲狄李碑.文字尚簡質
今人未知貴.後代始寶惜
洑流工駭舟.久游覺蕭瑟
巖屋寬如家.迴櫂聊愒息
