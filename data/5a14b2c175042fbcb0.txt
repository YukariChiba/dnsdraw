三吳汗漫遊.彌月沐風雨
歸來駭貧舍.忽有金剛杵
豈惟心疾失.頓覺頭風愈
句如冰壺清.格類瓦棺古
五言有奥境.此段得箋詁
吾衰久寂寂.笑人憂鄧禹
自貶豈不能.趨競虞姍侮
洞庭巖壑秀.信美真吾土
秋濤浮乾坤.日月互吞吐
中有七十山.招提稱踵武
歸命兩足尊.一洗俗諦苦
但喜經翻貝.那知檄馳羽
鐘魚走諸刹.袵席詎安處
洞天隔塵寰.仙境一二數
毛公金丹成.拔宅已輕舉
空餘朝斗壇.遺址猶可覩
法城有龍象.今作西山主
淨瓶逗真機.松枝代揮麈
示我第一義.金篦破昏瞽
清遊懷清標.所恨隔笑語
茅廬新塈塗.戶牖木僅斧
劇談佇公來.相望十里許
