大哉天地間.品類不可齊
誰爲好事人.貌此縣度西
松花瑣碎沙草肥.是間可牧羊千蹄
可憐群鹿正走險.或爾剝割衣其皮
啜湩樹樺尚有理.穴𩕳插齒吁何爲
吾聞中原全盛時.重譯解辮朝京師
懷方象胥飭乃事.幻人詭伎何能奇
煌煌烈祖鑒古作.玉斧畫地分華夷
羌渾何者宅滎洛.蠕蠕異類方紛披
或爲盤瓠孫.或爲天狼妻
冠带之國盡狐兔.玉門萬里那得知
還君此畫雙涕洟.願賦周官王會詩
