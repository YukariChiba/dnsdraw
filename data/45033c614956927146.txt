聖賢尺牘間.吊問相酬答
下筆或無意.興合自妍捷
名迹後人貴.品第分真雜
前世無大度.危亂相乘躡
白髮如蓮帽.騧馬似瓜貼
觸事爲不祥.凶語棄玉躞
料簡純吉書.乃有十七帖
當時博搜訪.所得固已狹
于此半千歲.歷世同灰劫
真聖掃忌諱.盡入淳化篋
巍巍覆載量.細事見廣業
唐人工臨寫.野馬成百疊
硬黄脫真迹.勾填本摹榻
今惟典刑在.後世皆可法
