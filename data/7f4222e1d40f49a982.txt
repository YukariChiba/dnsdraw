移家入新宅.罷郡有餘貲
既可避燥濕.復免憂寒飢
疾平未還假.官閑得分司
幸有俸祿在.而無職役羈
清旦盥漱畢.開軒卷簾幃
家人及雞犬.隨我亦熙熙
取興或寄酒.放情不過詩
何必苦修道.此即是無爲
外累信已遣.中懷時有思
有思一何遠.默坐低雙眉
十載囚竄客.萬里征戍兒
春朝鏁籠鳥.冬夜支牀龜
驛馬走四蹄.痛酸無歇期
磑牛封兩目.昏閉何人知
誰能脫放去.四散任所之
各得適其性.如吾今日時
