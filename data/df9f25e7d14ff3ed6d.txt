九日意蕭條.病卧如漳濱
紅萸起自插.黄菊兹及辰
身落芹藻間.心與鴻鴈親
想見龍山遊.嘲謔落帽人
眷焉瀛洲客.共此溪港鄰
白髪俱許長.清愁浩無垠
四年京華別.前事寧忍詢
國恥久未雪.憤切此逐臣
革路何時還.今誰叫穹旻
駕言寫心憂.一涴衣上塵
扁舟羡鴟夷.舉酒憶季真
目極樵徑風.便擬從採薪
但恐嵌巖中.不著功名身
報國君尚強.我拙甘長貧
