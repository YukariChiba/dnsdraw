青松千歲姿.擢質萬仞岡
霜根初茁秀.氣已凌千章
去天尺五地.雨露先衆芳
晨光爲膏沐.鬛鬛傾扶桑
故應神物護.茂葉成深蒼
爾來向三紀.已作拏雲驤
豈惟蔽牛馬.固已中棟梁
上有參天枝.下有延年肪
蒼蔭被草木.皆爲芝木香
衆鳥不敢巢.或來孤鳳凰
會當回萬牛.一柱來明堂
却顧冰澗底.歲寒永相望
