嗟嗟乎雙齒.自吾有之爾.俾爾嚼肉咀蔬.銜杯漱水.
豐吾膚革.滋吾血髓.從幼逮老.勤亦至矣.幸有輔車.
老與齒別.齒隨涕零.我老日來.爾去不回.嗟嗟乎雙齒.
為口中之物.忽乎六十餘年.昔君之壯也.血剛齒堅.
今君之老矣.血衰齒寒.輔車齗齶.日削月朘.
上參差而下卼臲.曾何足以少安.嘻.君其聽哉.
女長辭姥.臣老辭主.發衰辭頭.葉枯辭樹.物無細大.
