連山四圍合.呂梁貫其中
河南大都會.故有項王宮
晉牧連楊豫.虎視北方雄
唐時燕子樓.風流張建封
西望睢陽城.只與汴水通
太平黄樓賦.尚能想遺風
邇來百餘年.正朔歸江東
遺民死欲盡.莽然狐兔叢
我從南方來.停驂撫遺蹤
故河蓄潢潦.荒城翳秋蓬
凄凉戲馬臺.憔悴巨佛峰
滄海變桑田.陵谷代不同
朝爲朱門貴.暮作行旅窮
乘除信物理.感慨繫所逢
古來賢達人.一醉萬慮空
如此獨醒何.悲風逐征鴻
