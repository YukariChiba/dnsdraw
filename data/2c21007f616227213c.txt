關輔連歲旱.耕地千里赤
官家放租稅.猶有道邊瘠
群國乞膏雨.童巫叫蜥蜴
神聽久寂寞.民意轉凄惻
天公忽瞑目.一怒乖龍殛
雨師偃其旁.驚起振厥職
不復計多寡.傾瀉信朝夕
入地知幾犁.地上但盈尺
渹如三峽注.那辨四檐滴
落勢曾未停.廬井反憂溺
始知天公難.不易人願適
舉頭告風伯.速吹濕雲坼
却還秋日光.迤邐照阡陌
俾民布新種.來歲飽麰麥
