吾聞陰陽在天地.升降上下無時窮
環回不得不差失.所以歲時無常豐
古之爲政知若此.均節收歛勤人功
三年必有一年食.九歲常備三歲兇
縱令水旱或時遇.以多補少能相通
今者吏愚不善政.民亦游惰離於農
軍國賦歛急星火.兼并奉養過王公
終年之耕幸一熟.聚而耗者多於蠭
是以比歲屢登稔.然而民室常虛空
遂令一時暫不雨.輒以困急號天翁
賴天閔民不責吏.甘澤流布何其濃
農當勉力吏當愧.敢不酌酒澆神龍
