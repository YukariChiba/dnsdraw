幽眠起常晚.冬晷復不長
中間數十刻.倏如驚燕翔
晨餐粗云畢.申鼓鳴相望
忽忽竟何就.念之動中腸
天地一逆旅.死生猶轉商
暫來旋云去.遲速乃所常
較計亦何補.徒然非慨慷
不如聽兩行.一槩付酒觴
北風吹老槐.白日轉紙窗
布衾一覺睡.身世成渺茫
宿莽冬不衰.蘭茞幽更芳
無庸傷局促.速此鬢髮霜
