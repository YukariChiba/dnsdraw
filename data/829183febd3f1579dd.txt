心累猶不盡.果為物外牽.偶因耳目好.複假丹青妍.
嘗抱野間意.而迫區中緣.塵事固已矣.秉意終不遷.
良工適我願.妙墨揮岩泉.變化合群有.高深侔自然.
置陳北堂上.仿像南山前.靜無戶庭出.行已茲地偏.
萱草憂可樹.合歡忿益蠲.所因本微物.況乃憑幽筌.
言象會自泯.意色聊自宣.對玩有佳趣.使我心渺綿.
