吾聞終南山.鬰茀參斗牛
其下多賢豪.學術貫九流
公生實異稟.氣奪河漢秋
妙齡升廣文.岐嶷壓上游
登科三十年.仕宦真悠悠
功名信有命.富貴豈力求
邇來居海上.未解鍾儀囚
高懷素聞道.對客忘咿嚘
相懽固傾倒.不可即掉頭
今我來自東.邂逅欣綢繆
新詩激謬懦.詞力勁且遒
怳如開武庫.左右森戈矛
便當偃旗鼓.罷戰爲良謀
與公從逍遙.放浪追子休
