東南上流蜀之門.領畧形勝斯樓存
岷峩之西江發源.勢如建瓴注平原
出門頓息波濤喧.五溪七澤相吐吞
蜿蜒紆餘带城垣.山亦却立且踞蹲
排青疊翠來庭軒.座隅彷彿聞清猿
我來新律當正元.天地清夷日晏溫
主人延客開清樽.酒酣疏襟忽孤鶱
北望兩京手可捫.感時撫事銷客魂
比聞狂酋如封豚.灰飛煙滅華夷分
赤縣神州宜細論.翠華幾時驅育賁.歸挽天河洗乾坤
願見從來中國尊.老夫日拭雙瞳昏
