人間何似神霄府.我今面目蒙塵土
年來無夢到神霄.一度傷懷淚如雨
風前無奈倚欄干.雪裏不堪聞杜宇
此情欲訴有誰知.只有春風知我苦
竹籬斷兮茆簷頹.桃花落兮猿聲哀
白雲漠漠去無盡.青鳥杳杳何曾來
不愁我死故自惜.有此枯骨知誰埋
芳草連汀雨如織.春煙慘愁晝不開
可惜可惜復可惜.幽懷欲吐不可得
神霄有路平如掌.青雲可梯星可摘
可惜袖中一卷書.可惜手中一枝筆
南方有人無消息.對花對酒長相憶
