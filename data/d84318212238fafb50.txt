題輿意匠崇崖圖.魯侯爲賦溪隠詩
長松短壑歷可數.坐使妙境移于斯
地靈神秀天所秘.豺嘷虺伏鬼莫窺
芟蓬扶翳快登覽.若有異物陰相之
嵌巖嶻嶪臨漢滸.左拱右揖如追隨
七峰遠峙攅劍直.三溪旁繚縈带垂
芳洲蘭杜飛白鷺.滄浪漁艇牽鈎絲
煙霏露融水鑑浄.一聲孤笛横雲霓
淑氣亭亭掃般若.昂精燦燦棲明祠
幽尋眼力覻大巧.卜築得此林巒奇
堂如連艦岸若玦.呀成空谷窪爲池
妙觀觀盡見覺性.靜隠隠德騰光輝
信美誰謂非雲土.致爽自足和天倪
鄧公之孫特不凡.渥洼繡韀黄金羈
胸中萬頃九雲夢.江湖寛曠貞以期
