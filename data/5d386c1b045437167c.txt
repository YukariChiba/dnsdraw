去家十二年.黄雀慳下筯
笑開張侯盤.湯餠始有助
蜀王煎藙法.醢以羊彘兔
麥餠薄于紙.含漿和鹹酢
秋霜落場穀.一一挾繭絮
飛飛蒿艾間.入網輒萬數
烹煎宜老稚.罌缶煩愛護
南包解京師.至尊所珍御
玉盤登百十.睥睨輕桂蠹
五侯噦豢豹.見謂美無度
瀕河飯食漿.瓜葅已佳茹
誰言風沙中.鄉味入供具
坐令親饌甘.更使客得與
蒲陰雖窮僻.勉作三年住
願公且安樂.分寄尚能屢
