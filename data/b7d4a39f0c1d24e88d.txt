一登此亭高.敻脫藩廡擁
開顔廣軒闢.吹面驚飆動
城回石崖抱.山亂寒潮湧
谷草晚更芳.沙泉細猶洶
崢嶸四封壯.縹緲佳氣捧
連天廣衢走.拂日長簷聳
區區射聲利.浩浩奔蹄踵
趨營衆所便.冒涉吾久恐
緬想山水宅.環觀松檜拱
屬耳天籟樂.脫身人事冗
幽閑味雖薄.放蕩愚所勇
窮凶勢猶競.殺伐聲更詾
揚揚斂臣貴.燁燁兵官寵
諒知草茅微.無補社稷重
牧放手幽鞭.耕鋤躬瘦隴
尚或此心諧.豈云吾道壅
