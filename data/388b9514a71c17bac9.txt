埋沒簿領中.氣結不得吐
官柳欲飛花.春事遽如許
騎馬出東城.意若鴻鵠舉
獨行雖少味.自足寬靡盬
歸來兒女曹.怪事說覶縷
有客適過翁.身騎五色羽
自非翱瀛洲.恐是翔紫府
雲來久躊躇.鶴去迷處所
我老俗吏中.人物誰比數
頼獨有故人.慰藉能傴俯
一臂乃失之.遇事真齟齬
朝來益癡絕.物色徧庭宇
尚尋履迹餘.用意毋乃魯
