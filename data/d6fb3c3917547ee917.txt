朱宮瓦缶鳴.汙澤黄鍾屏
古來會通籍.作者能籤整
翁如食橄欖.但願回味永
只今竹洲上.伏臘仰公廩
玩彼易外象.付此卦中影
遥知疏桐下.缺月見深省
我來如征鴻.愛此沙洲冷
他年直紫薇.夢斷青絲綆
舊游倘入念.折簡肯相命
新詩蒙剪拂.爲憐伍噲等
駕言載雙榼.卜日問三徑
預約清樽月.雲頭開金餠
