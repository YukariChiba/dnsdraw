獸樂在山谷.魚樂在陂池.蟲樂在深草.鳥樂在高枝.
所樂雖不同.同歸適其宜.不以彼易此.況論是與非.
而我何所樂.所樂在分司.分司有何樂.樂哉人不知.
官優有祿料.職散無羈縻.懶與道相近.鈍將閑自隨.
昨朝拜表回.今晚行香歸.歸來北窗下.解巾脫塵衣.
冷泉灌我頂.暖水濯四肢.體中幸無疾.臥任清風吹.
心中又無事.坐任白日移.或開書一篇.或引酒一卮.
但得如今日.終身無厭時.
