驕陽挾酷暑.何啻虎而翼
高田土可篩.况廼耕與殖
風伯真可訟.雲合吹復拆
那知下土民.糟粕配橡實
古佛棲巖隈.旱沴豈吾責
應緣賢令尹.閔雨丐法力
積陰暝山谷.流潤凄几格
朝來賀客散.置酒浣愁疾
古詩成雲外.險句動潜蟄
旋看蓑笠出.競喜溝澮溢
讙言令與佛.念我一何悉
嗟我困蒿藜.最覺民可恤
何當問牛喘.免使訴魚失
九關虎豹守.懷此欲安適
誰哉此心同.吾飽將何日
