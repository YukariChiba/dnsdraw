人生不盈仞.中有天地機
哀哉蠢蠢群.沉湎無所知
六根亂塵境.一念落邪思
遂令至真宅.棟宇日頹隳
先生早悟此.寂照通幽微
真火下騰熖.靈泉上生肥
巧妙神明出.功深造化馳
每憐好道人.羅縷爲指迷
鄙夫尋訪久.膚淺得其皮
向來發關鍵.一掃雜學卑
五行識顛倒.八卦知推移
兔從月窟隱.魚向天池飛
躍躍心自喜.扶老得吾師
何以報恩德.晝夜勤行之
