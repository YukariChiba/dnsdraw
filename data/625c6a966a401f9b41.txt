吾友鄧善之.從游多佳士
其間最妙齡.英英有呂子
虛中風寒處.子獨鍾秀美
憶昨初過我.丰度如冰峙
不肯逐利名.惟耽玩文史
閉門肆探討.往往窮日晷
刻意逗幽深.飛辨摘譌記
我欲濬其源.融液會衆理
何事遽索去.明發事行李
八詠須恣游.三山亦甚邃
人生著綵衣.侍官真樂只
行當拜家慶.親顔爲渠喜
非復舊阿蒙.有子能如此
便可置膝下.家室勿輕視
