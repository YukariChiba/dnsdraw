十月原野枯.連山起狂燒
高焰過危峯.飛火入遐嶠
玉石被焚灼.誰能見輝耀
猿猱失輕捷.亦不暇相弔
長風又助惡.怒號生萬竅
炎炎赤龍奔.劃劃陰電笑
願傾寒江潮.勢逆難沃澆
願傾天河水.雖順雲衢遥
青松心已爛.蔓草根未焦
小農候春鋤.寒客失冬樵
誰知兼并子.平陸閑肥饒
不易天地意.長養非一朝
