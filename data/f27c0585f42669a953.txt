烏騅馬.紫游韁.戍夫一鞭天一方
揆程想過長城下.思古築役摧人腸
白骨如雪浸水窟.骨上猶带秦時血
雨打風吹宇宙腥.君渴莫飲救馬渴
衣適寒暄飯加餐.省酒戒勿離軍門
鴈來不惜數行字.鴈回我亦寄平安
自從君出與君別.怕聽砧聲怕見月
細思人生能幾何.未卜彼此俱白髮
官有好爵與爾靡.萬死一生方得之
不如更戍聞早歸.百年鄰里誇齊眉
