憶作同門友.承明奉直廬
禁闈人自異.休澣跡非疎
珥筆金華殿.三朝玉璽書
恩光榮侍從.文彩應符徐
青眼真知我.玄談愧起予
蘭巵招促膝.松砌引長裾
麗日流鶯早.涼天墜露初
前山臨紫閣.曲水眺紅蕖
誰爲音塵曠.俄驚歲月除
風波移故轍.符守忽離居
濟物陰功在.分憂盛業餘
弱翁方大用.延首遲雙魚
