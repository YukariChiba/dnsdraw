四山環若屏.土色類堅石
青冥積靄間.古徑漏天隙
虎牢一何險.飛鳥不可歷
狹處乃容車.天形正修白
山行十里盡.路與洪河直
驚波走狂沙.澒洞踏虛壁
寒光著面目.噤枿避劍戟
殷然出地雷.下與千仞鬲
壯哉造化功.置此限南北
乃知巢居民.老死皆異域
帝鴻始舟車.夏禹勤底績
輪蹄日相尋.隘路遂開坼
因緣楚漢交.英雄因智力
殺人何其悲.貽患實自昔
西風卷零雨.昏霧白日匿
泥塗未遽央.客子怨行役
