憶昨元和初.忝備諫官位
是時兵革後.生民正顦顇
但傷民病痛.不識時忌諱
遂作秦中吟.一吟悲一事
貴人皆怪怒.閑人亦非訾
天高未及聞.荆棘生滿地
惟有唐衢見.知我平生志
一讀興歎嗟.再吟垂涕泗
因和三十韻.手題遠緘寄
致吾陳杜間.賞愛非常意
此人無復見.此詩猶可貴
今日開篋看.蠹魚損文字
不知何處葬.欲問先歔欷
終去哭墳前.還君一掬淚
