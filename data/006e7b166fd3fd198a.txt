高臺梅先開.老意爲興起
何知寒事營.櫪驥志不已
下視城郭居.萊蕪欠耘鋤
嘈雜復嘈雜.百年狐兔墟
惄焉如調饑.山阿休采薇
怨耶其非邪.且問竹外枝
仲尼杖何感.能叩原壤脛
今我其息黥.舉身都是病
方來二三友.少敢話肝腸
縱云千日花.難著一夜霜
南渡誠草草.流落那忍道
吾人能幾家.向來有諸老
