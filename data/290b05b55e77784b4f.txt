騰騰六尺碣.標置羽客墳
龜螭尚堅完.字畫稍破分
道士惜故物.編扶使長存
前已三百年.後當幾何春
昔誦八哀詠.頗推李邕文
披襟喜此逢.再讀目愈昏
道固難洞達.辭猶不雄渾
豈殊沸鳴蛙.見謂鼓吹繁
惜哉開元盛.乃乏史筆人
復疑少陵翁.賞識或失真
凡例竟何有.占招僅成言
當時干謁兒.誤聽一走門
富貴世所擅.文章我知論
忼慨韓柳思.不返撰述魂
