海風驅雲來.池雨打荷急
虛堂開西窗.晚坐凉氣入
與公語平生.事不一毫及
初探易之奧.大衍遺五十
乾坤露根源.君臣排角立
言史書星瑞.亂止由不戢
巨惡參大美.微顯豈相襲
陳疏見公忠.曾無與朋執
文章包元氣.天地得噓吸
明吞日月光.峭古崖壁澀
淵論發賢聖.暗溜聞鬼泣
夜闌索酒巵.快意頻舉挹
未竟天已白.左右如啟蟄
