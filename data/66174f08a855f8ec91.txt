自古誰不死.不復記其名.今年京城內.死者老少並.
獨孤才四十.仕宦方榮榮.李三三十九.登朝有清聲.
趙昌八十餘.三擁大將旌.為生信異異.之死同冥冥.
其家哭泣愛.一一無異情.其類嗟歎惜.各各無重輕.
萬齡龜菌等.一死天地平.以此方我病.我病何足驚.
借如今日死.亦足了一生.借使到百年.不知何所成.
況我早師佛.屋宅此身形.舍彼複就此.去留何所縈.
前身為過跡.來世即前程.但念行不息.豈憂無路行.
蛻骨龍不死.蛻皮蟬自鳴.胡為神蛻體.此道人不明.
持謝愛朋友.寄之仁弟兄.吟此可達觀.世言何足聽.
