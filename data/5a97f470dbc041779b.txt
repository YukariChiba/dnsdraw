谷中夜行不見月.上下不辨山與谷
前呼後應行相從.山頭誰家有遺燭
跫跫深徑馬蹄響.落落稀星著疏木
行投野寺僧已眠.叩門無人狗出縮
號呼從者久嗔駡.老僧下牀揉兩目
問知官吏冒夜來.掃牀延客卧華屋
釜中無羹甑實盡.愧客滿盎惟脫粟
客來已遠睡忘覺.僧起開堂勸晨粥
自嗟奔走閔僧閑.偶然來過何年復
留詩滿壁待重遊.但恐塵埃難再讀
