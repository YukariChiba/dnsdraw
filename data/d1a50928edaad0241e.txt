我本惜春人.常恐春色老
沙陽渺天南.春到一何早
羣芳忽爛漫.自覺被春惱
招邀適名園.景物得幽討
燦燦桃李妍.娟娟松竹好
虛室自含風.迴塘已生草
酌酒對芳菲.論文慰懷抱
瓌奇窺李杜.寒色笑郊島
軟語既温温.髙談方浩浩
二子若驊騮.輕車駕長道
而我正飄蓬.摧殘已枯槁
家在天一涯.情若風中翿
幸然得相從.豁我憂心擣
青春能幾時.落花看又掃
寧辭金罍空.坐使玉山倒
世事可兩忘.悠悠信蒼昊
