堰上行.桃花灼灼春水生
水纔一石泥數斗.彌漫滮池浸渠口
樹以淇園竹.菑以漢堤石
石填竹落知幾丁.駕作青霓千百尺
一夫搴茭前.一夫荷鍤去
旋燒香紙祭水庸.更酌村醪賽田祖
鹿頭北.海眼西.綿洛一带填淤肥
苧麻漚池禾稻長.雖有旱暵無凶饑
今年狼頭窺井絡.羅堰九星幾缺角
匪天十風五日雨.陸海將貧水維濁
上帝憫下民.親遣蒼水使
西門驂前白渠後.指畫田塍若鱗次
新堰舉.舊堰修.野媼含笑谿童謳
自言春種皆茁土.桔槹長閒卧畦圃
明朝百役非所知.且樂豐年踏車舞
燕泥新濕花雨斑.四牡趣嚮東郊還
地平天成九功敘.今秋都築沙堤路
