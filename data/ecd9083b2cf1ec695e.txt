艾之西兮汨之原.山石劃斷兮穹巔而嶄巖
瀑流下注兮.其上絕而爲亹
有蛟有龍兮.伏而不怒
雷鳴崖下兮.窮年風雨
誰斧鑿此雲根兮.遺予以罍洗
松有樛枝兮.屋之深深
苔蘚斑斕兮.織繢以爲茵
觴酒于上兮聽潺湲
西峰銜日半規兮.徘徊猶未忍旋
予欲縆朱絲兮.節清音而度曲
招玄鶴使舞兮.醉予醽醁
有玉韞櫝兮幽人之軸.秋蘭之珮兮芙蓉之服
瘦石寒泉兮矢其弗告.四墉無隙兮巘崿青青
白雲漠漠兮截洞口以爲扃.輪鞅莫來兮無傷我清
不執券而兼并兮莫予與爭
