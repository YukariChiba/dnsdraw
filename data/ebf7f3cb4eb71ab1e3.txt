踈慵余本性.放曠涵天真
自疑姑射來.藐然太古淳
思與老彭游.坐閱冥靈春
世家守儒業.此志成越秦
蹭蹬湛世僞.遂與英俊羣
闊步處清禁.迎班趨紫宸
高議預時事.客氣矜要津
薪火不停焰.風波浩亡垠
釋筈前無的.將車後多塵
履地弗敢蹐.仰屋徒含顰
兼濟悼遲暮.獨善慙隱淪
瀝懇得嘉命.閒曹容病身
性以浄爲體.慵乃德之純
融師善知識.中散誠仁鄰
首慵廢冠弁.腰慵捐佩紳
手慵如槁枝.足慵若奇輪
耳目遺聲色.鼻舌忘馨辛
內樂極委順.中扃收精神
大觀齊諸物.萬化同一均
禍兮福所倚.名與身孰親
何須人林壑.自是逍遥人
