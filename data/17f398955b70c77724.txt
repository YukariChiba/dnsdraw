愛公喜公去.愛國喜公住
公去不可留.一節江東路
停杯與公別.瑣瑣不足疏
金陵古都會.形勢天所付
江淮有前蔽.荆楚無後顧
矯首對山河.亦足發外懼
錢唐六十年.帖帖泰山措
繁華視舊都.無復郇瑕慮
郇瑕僅憂貧.雖貧猶未斁
安得小范老.前席借一箸
重畫汴洛謀.起此宴安痼
金粟互輸送.甲兵更守戍
去來徜習慣.緩急乃暇豫
耳聞不如見.公見況超悟
願公細平章.心期一言寤
從此日暮雲.不外錦囊句
