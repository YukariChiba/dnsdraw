西湖小雨晴.灧灧春渠長
來從古城角.夜半轉新響
使君欲春游.浚沼役千掌
紛紜具畚鍤.鬧若蟻運壤
夭桃弄春色.生意寒猶怏
惟有落殘梅.標格若矜爽
游人坌已集.挈榼三且兩
醉客卧道傍.扶起尚偃仰
池臺信宏麗.貴與民同賞
但恐城市歡.不知田野愴
潁川七不登.野氣長蒼莽
誰知萬里客.湖上獨長想
