契闊千里別.惻愴難具言
殷勤一宵語.願子未即眠
空堂燈火青.旅褐借僧氈
勞勞一杯酒.不解道路寒
經年相從樂.既別亦茫然
人間事盡爾.聚散亦何歎
但悲多難身.尚獲朋友歡
間關百憂中.一笑有萬錢
張子年未冠.已雄羣少年
巉巉坐我側.紫眸秀雙顴
壯志激衰懦.清談破愁煎
天明即分散.奈此情悁悁
