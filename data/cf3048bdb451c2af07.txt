人生天壤中.孰不有所求
小大雖不齊.逐物常同憂
士子文字間.亦各從所愛
取舍未必同.於道均無害
我生才甚下.志與俗子殊
思賢惄如饑.覓句聊自娛
惟公盛德人.君今乃行古
富貴等雲烟.詞翰敏風雨
荆湖十五州.玉節何煌煌
門庭無雜賓.讀書清晝長
摳衣願從遊.自視亦何有
未知函丈地.能著野人否
公誠一顧之.足以爲我榮
淮南有石田.歸趁春雨耕
