遠水恨微茫.近山露巖壑
是中有佳處.遠近理自各
危亭枕江干.江外群峰泊
森然青玉圭.穿空勢如削
沙湍與松籟.逼耳笙磬作
勿言山宜遠.近亦殊不惡
雲烟半有無.月霧带清薄
凝嵐與空翠.不受曉雨濯
是時崖窽藏.秀氣森盤礴
方知寸碧岑.信美恐難博
主人喜賓至.宴豆日參錯
况有賢弟兄.超然解禪縛
拄笏望西山.心境兩脱略
想當觴詠時.險語恣嘲謔
何當遊其間.時聽穿林雹
