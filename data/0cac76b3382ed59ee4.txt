隤雲曖前驅.連鼓訌後殿
駸駸失高丘.擾擾暗古縣
白龍起幽蟄.黑霧佐神變
盆傾耳雙聵.斗暗目四眩
帆重腹逾飽.櫓潤鳴更健
圓漪暈雨點.濺滴走波面
伶俜愁孤鴛.颭閃亂饑燕
麥老枕水卧.秧穉與風戰
牛蹊岌城沉.蟻隧洶瓴建
水車競施行.歲事敢休宴
咿啞嘯簧鳴.轣轆連鎖轉
駢頭立婦子.列舍望宗伴
東枯駭西潰.寸涸驚尺澱
嗟余豈能賢.與彼亦何辨
扁舟風露熟.半世江湖徧
不知憂稼穡.但解加餐飯
遥憐老農苦.敢厭遊子倦
