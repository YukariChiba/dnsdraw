誰開大屋沈沈者.門外垂楊拂車馬
主人四十持節歸.高卧綠陰啼鳥下
冥冥一徑傍花入.忽有清池照深夏
魚吹落日知鏡凈.荷受微風看珠瀉
夫君少有湖海氣.欲駟長鯨無地跨
故將能事驚世人.坐向雲端差萬瓦
稍培幽桂出窗底.時放青山來竹罅
人言此興極不淺.天遣公忙那肯赦
要須更作輞川圖.他日思歸聊對畫
