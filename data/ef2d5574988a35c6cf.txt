先生卓難攀.材真帝王佐
皎皎衆所病.蜿蜿龍方卧
卷彼天下惠.赴此一郡課
幕府既多暇.山水乃屢過
旌旗拂蒙密.車馬經坎坷
愛此谷中泉.聲響遠已播
槎橫勢逾急.雨點綠新破
旁生竹相圍.竦竦碧千箇
遥源窅難窺.盤石坦如磋
遊鱗戢可數.飛鳥嚶相和
援琴薰風後.結宇寒岩左
觥筵已得月.金紈尚圍坐
心如合逍遥.語不綴招些
一時聳傳觀.千載激柔懦
甘棠詩之懷.峴首淚嘗墮
況此盛德下.襦袴人所荷
不假碑刻垂.棟牖敢隳挫
當今甲兵後.天地合轗軻
先生席上珍.豈忍溝中餓
毋徐黑轓召.當馳四方賀
