澤國秋早凉.谿山喜招誘
扁舟以遨遊.嘉與同志友
菡萏池百弓.花竹園五畝
左映碧浪湖.右带浮玉阜
當年經鉏翁.依水開戶牖
游鱗習吾伊.飛鳥謝揮手
牙籤卷三萬.散漫今何有
斑斑屋壁間.僅見詩數首
萬事正如此.何以圖不朽
得喪類蕉鹿.功名等芻狗
古今聊復爾.紛華亦非久
人生匪金石.安得百年壽
矧余蒲柳姿.髮白慚老醜
蹣跚笑鱉跛.緩慢羞牛後
因循負壯圖.漫浪若聱叟
鷗盟倏焉聚.一笑夫豈偶
溪翁饋魚蟹.野老分蓮藕
高詠甫里篇.滿飲烏程酒
清狂君勿嗤.嵇阮未易不
蘋風送回橈.殘虹掛高柳
