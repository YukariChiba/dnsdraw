喬木張帷幄.小溪環珮聲
清風復颯然.三者固難幷
而我兼得之.世俗亦不爭
逍遙萬慮廢.俯仰一身輕
豁若發醯雞.悟然虛白生
萬里涉山川.三伏值炎蒸
赤日正流天.籃輿須駐行
波明金沙露.渡仄畫舫橫
上飄以淅淅.下濺以泠泠
中有翠影浮.蓊蔚如畫屏
頃刻諧我意.翛然已忘形
濯足臨潺湲.披襟望青冥
山中真可樂.世路空營營
