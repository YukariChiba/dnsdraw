何年安石國.萬里貢榴花.迢遞河源道.因依漢使槎.
酸辛犯蔥嶺.憔悴涉龍沙.初到摽珍木.多來比亂麻.
深拋故園裏.少種貴人家.唯我荊州見.憐君胡地賒.
從教當路長.兼恣入簷斜.綠葉裁煙翠.紅英動日華.
新簾裙透影.疏牖燭籠紗.委作金爐焰.飄成玉砌瑕.
乍驚珠綴密.終誤繡幃奢.琥珀烘梳碎.燕支懶頰塗.
風翻一樹火.電轉五雲車.絳帳迎宵日.芙蕖綻早牙.
淺深俱隱映.前後各分葩.宿露低蓮臉.朝光借綺霞.
暗虹徒繳繞.濯錦莫周遮.俗態能嫌舊.芳姿尚可嘉.
非專愛顏色.同恨阻幽遐.滿眼思鄉淚.相嗟亦自嗟.
