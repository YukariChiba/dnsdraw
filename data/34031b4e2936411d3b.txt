昔在童蒙歲.學禮暨詩書
肅肅秉庭訓.罔敢甯斯須
積習將一紀.心目多勤劬
本此修拙辭.階之登仕途
得以施所學.聞者謂之迂
吾道固未行.或嗤爲腐儒
腐誠如所云.儒非吾敢居
時英賤民政.亦誚官之麄
嘉言屢詒勗.周旋畫偉謨
胡不事章句.清貴無加于
我聞今學者.爲人不自圖
六朝文物壅.化源由是枯
華文媿不能.迷深甘守株
古人不得見.臨風重欷歔
