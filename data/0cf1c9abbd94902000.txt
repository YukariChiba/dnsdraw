美木交柔柯.薿薿衆葉光
餘春歸未盡.葉間有遺芳
空庭午陰寂.黄鳥轉新吭
微風從何來.穆然和且凉
虛堂面清池.文簟舒藜床
憩偃神意適.形骸亦相忘
蕭然無雜塵.始覺日稍長
寒暑迭往返.物生安有常
百年只瞬息.忍使生理傷
起坐理素琴.曲罷取酒嘗
既飲復又酌.仰看閑雲翔
得爲太古民.優游見羲皇
