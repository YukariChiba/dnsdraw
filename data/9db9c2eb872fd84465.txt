高槐障午暑.巨竹摇清風
中郎百世英.一官此從容
心事付盟鷗.年光占候蟲
客來欲有言.一笑撫雙松
曰余不負丞.哦詩有新工
天意亦憐才.要施及物功
適此歲薦饑.旱氣日藴隆
雨應長官祈.猶未周四封
鴈鶩抱文書.朋來立庭中
公曰旱既甚.此理貴感通
潔齊走羣望.精意格蒼穹
西山殷其雷.萬疊聳雲峯
南湖飛霹靂.彷彿追蛟龍
斯須天壤間.萬象俱晦蒙
飛湍連日夜.一洗旱魃空
樹藝走丁壯.讙呼沸兒童
歲功已權輿.餘閒清缿筩
行歌何所云.丞哉寧負公
