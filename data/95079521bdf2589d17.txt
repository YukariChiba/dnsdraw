瑞氣繞宮樓.皇居上苑遊.遠岡連聖祚.平地載神州.
會合兼重譯.潺湲近八流.中興豈假問.據此自千秋.
寥泬敞延英.朝班立位橫.宣傳無草動.拜舞有衣聲.
鴛瓦霜消濕.蟲絲日照明.辛勤自不到.遙見似前程.
處處是歡心.時康歲已深.不同三尺劍.應似五弦琴.
壽笑山猶盡.明嫌日有陰.何當憐一物.亦遣斷愁吟.
日日聽歌謠.區中盡祝堯.蟲蝗初不害.夷狄近全銷.
史筆唯書瑞.天臺絕見妖.因令匹夫志.轉欲事清朝.
五帝三皇主.蕭曹魏邴臣.文章唯返朴.戈甲盡生塵.
諫紙應無用.朝綱自有倫.升平不可記.所見是閒人.
