嗟我久不見韓子.如讀古書思古人
忽然相逢又數日.笑語反不共一罇
諫垣尸居職業廢.朝事汲汲勞精神
子華筆力天馬足.駑駘千百誰可羣
嗟予老鈍不自笑.尚欲疾走追其塵
子華有時高談駭我聽.榮枯萬物移秋春
所以不見令我思.見之如飲玉醴醇
叩門下馬忽來別.高帆得風披飛雲
離懷有酒不及寫.別後慰我寓於文
