吳王宫殿西山頭.蕭蕭爽氣長如秋
武昌連都甚偪仄.頼有此山供勝遊
東南豪傑俱故舊.當年孝廉孫仲謀
一朝名號僣九五.朱紫羅列皆公侯
驩娱應似河朔飲.縹緲宜有雲端樓
危絃脆管落天上.飲散咸入西江流
而今寂寞皆陳迹.遍地松竹清陰浮
巖泉滴瀝醒四座.相見環珮鏘琳球
龍泉寶氣亦消盡.磨劍只有空池留
老僧向我說遺事.興廢反覆令人愁
但當沈酣卷大白.徐趁明月牽歸舟
