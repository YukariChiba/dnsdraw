巾箱硯子何處得.溪翁用作待魚石
博時不費杖頭錢.遂入余家掌文墨
父祖相傳晚畀予.自幼相隨真莫逆
七星象斗隠約明.一口如池方寸窄
憶曾携入對集英.僅畢春秋二三策
後來隨宦落江湖.同上武昌題赤壁
定交首尾三十所.晏子狐裘虞老屐
村童唐突豈偶然.一角微傷真可惜
大禹圭璽猶缺殘.因損不妨成友益
靈光一殿亦偶存.小物本來甘棄擲
贊經禆史則已多.論議失中天賜謫
敬追子産謝叔向.息黥補劓全吾璧
