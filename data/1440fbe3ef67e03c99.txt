漂流江湖外.負罪氣慘悽
況聞故人死.驚呼不成啼
當案舍匕箸.緬懷大河西
箴言尚在耳.鏗若環珮隨
志氣凜已失.神魂飄何之
昔云死者樂.復以生爲悲
予知達士懷.將以二物齊
今也果何如.無乃往意迷
荆棘飽雨露.叢蘭委污泥
紫鸞忽腸絕.永年賊狐狸
天理漭難問.我意多乖暌
哀吟蒼山闊.注目白日低
不得慟寢門.雪涕江上隄
