陰壑來悲風.薄莫吹急雨
冥冥攬寒色.咫尺暗山路
茅簷兩三家.曲澗縈竹塢
停車且問訊.欲止此何許
老翁行步弱.扶杖倚門戶
問我官何忙.野宿今無所
向夜號狐狸.深林嘯豺虎
甘心在擇肉.闖首輒憑怒
駕言往何之.一榻翁敢拒
延我傍中堂.慇懃慰良苦
解衣土銼旁.支枕憩行旅
昏然飽安眼.境寂絕猜怖
雞聲報明發.征車犯寒去
呼燈別老翁.鼻息方栩栩
