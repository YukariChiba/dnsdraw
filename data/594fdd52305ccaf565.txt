自從別君來.遠出遭巧譖
斑斑落春淚.浩浩浮秋浸
毛奇覩象犀.羽怪見鵩鴆
朝行多危棧.夜臥饒驚枕
生榮今分踰.死棄昔情任
鵷行參綺陌.雞唱聞清禁
山晴指高標.槐密騖長蔭
直辭一以薦.巧舌千皆𦧈
匡鼎惟說詩.桓譚不讀讖
逸韻何嘈嗷.高名俟沽賃
紛葩歡屢填.曠朗憂早滲
爲君開酒腸.顛倒舞相飲
曦光霽曙物.景曜鑠宵祲
儒門雖大啓.奸首不敢闖
義泉雖至近.盜索不敢沁
清琴試一揮.白鶴叫相喑
欲知心同樂.雙繭抽作絍
