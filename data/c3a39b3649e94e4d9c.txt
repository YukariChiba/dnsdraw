畏暑中夜起.出門月露清
晶熒卧銀漢.錯落低玉繩
網戶閉妙香.石樓棲古燈
風從何處來.殿閣微凉生
桂旗儼不動.藻井森上征
榱楣共突兀.鬼物相枝撐
彭觥鐵拄杖.磔磔棲燕驚
俗人豈解事.鼻息春雷鳴
大星送曉來.四窗炯微明
顥氣澡肌骨.栩栩兩腋輕
乘風欲歸去.驂鸞羾青冥
却恐方平知.浪得狡獪名
