秋陽沈山西.委照藩落下
霧連雲氣平.濛濛翳中野
空村晚無人.一二小蝸舍
老翁止客宿.喬木縻我馬
松爐依稀煙.槁竹照清夜
幽泉抱除鳴.生涯渺瀟灑
翁家炊黄粱.殺雞延食罷
問余所從誰.庸詎學丘也
投身解世紛.恥問老農稼
予生久邅回.百累未一謝
斑斑吾親髮.弟妹逼婚嫁
無以供甘旨.何緣敢閑暇
安得釋此懸.相從老桑柘
