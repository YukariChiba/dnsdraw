桃花染破南山青.漢江此時春水生
客舟相語人夜起.勁櫓亂江群雁聲
之君飄泊動歸思.告我舉裝千里行
閎材壯思風雨發.綠鬢少年冰雪清
讀書一見若經誦.下筆千言能立成
精微自得有天質.操行秀出存鄉評
嗟從薄祿困流滯.能誘鄙俗銷紛爭
弦歌躬勸士强學.田里堵安人力耕
嗟予據桉但畫諾.遇事縮手方蒙成
雖知璞玉難强獻.欲挂塵榻空含情
歲寒不變乃知確.物理先否終當亨
維舟且盡今夕語.明日帆隨白鳥輕
