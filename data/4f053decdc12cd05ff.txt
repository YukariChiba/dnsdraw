我行晝錦坊.老檜欺眼碧
樛枝巧相扶.衆星拱月璧
人力固有待.面勢本天則
愛益雨露深.風霜莫能賊
維黄楊州公.好此如好德
千金買歸家.與德共封植
秀出攻媿齋.管領無媿色
立朝大節成.有詩見胸臆
三世傳到君.培養當益力
不墜先正心.是乃子孫職
君今西入官.此樹留鄉國
看君德日進.此樹日滋息
他日成名歸.相對兩奇特
