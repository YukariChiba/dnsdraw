江淮水爲田.舟楫爲室居
魚蝦以爲糧.不耕自有餘
異哉魚蠻子.本非左衽徒
連排入江住.竹瓦三尺廬
於焉長子孫.戚施且侏儒
擘水取魴鯉.易如拾諸途
破釜不著鹽.雪鱗芼青蔬
一飽便甘寢.何異獺與狙
人間行路難.踏地出賦租
不如魚蠻子.駕浪浮空虛
空虛未可知.會當算舟車
蠻子叩頭泣.勿語桑大夫
