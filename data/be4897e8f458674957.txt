昔讀康樂詩.夢到石門山
中有醉道士.倒珮落其冠
來游一一是.嵌岩如屋寬
噴薄三百尺.萬珠落珊珊
峭壁天削成.磐石容投竿
摩挲蒼蘚字.喟發千載嘆
老洪夢中舊.兩臉依然丹
語我君小留.山瓢勿嫌酸
澗果四時有.收拾苦不難
旋炊胡麻飯.薦以枸杞槃
手摘石上茶.風爐煮甘寒
擾擾塵土中.未易得此歡
濯足山下潭.戲驚蛟龍蟠
醉面索吹醒.坐待風雷翻
