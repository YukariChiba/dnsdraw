誰將明星貼天宇.州國宮垣象官府
更將四七隨天旋.常以昏中殷四序
迢迢河漢衝秋旻.前有蒼龍履玄武
牽牛正向西南來.左右兩旗北河鼓
鼓星之側爲天桴.鼓上三星爲織女
何年人號天女孫.便把牛郎擬夫婦
不知此是天關梁.河漢之津有常度
晦明伏見莫非教.肯爲文人給嘲侮
班曹庾謝猶讆言.世上兒曹更堪數
臨風三誦大東詩.須信詞章有今古
