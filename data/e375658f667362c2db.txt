昔向長老說.北山有神燈
六月神初度.邑人競高登
夜深無消息.忽其見崚嶒
璀璨作奇葩.點綴橫玉繩
漸漸出陰壑.兩兩度松藤
乍明既倏晦.此沒或彼興
光中若有人.前後相參承
久久乃散去.各自爲儕朋
神意會羣望.歡盡車方升
我家枕朔岡.夢寐雲氣騰
日暮啟窗戶.揮扇卻炎蒸
跂于默一祝.祥光來相應
體大赤杲日.中瑩融明冰
此乃少爲貴.羣囑當未曾
