吾家嗣儒業.奕世盛冠裳
桂籍冠倫輩.天下知聲光
有才無其命.不得步玉堂
余亦好古者.詩禮承餘芳
赴義忘白刃.奮節凌秋霜
垂衣遇聖主.射策遭時昌
十九中高第.弱冠司國章
棘寺陪法吏.奉使安殊方
薄才難變俗.賤節惟勤王
務簡忽興念.不覺心徬徨
慈親違萬里.瘴雨悲南荒
端居增浩歎.離恨銷剛腸
木落多異感.蟬鳴非故鄉
長思千萬乘.奉職昇周行
步武親玉陛.獻納肩忠良
功成自高退.散髮遊滄浪
