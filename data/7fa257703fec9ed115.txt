東南天一隅.誰起銅駝思
雁蕩山之臞.匕飯悲黍離
矯首中興期.儒風昌四維
陰霾苦凝沍.光景幾逶遲
鴟鴞騰惡音.蛇虺紛剝脂
忠憤發夜氣.歷歷排姦辭
黎明叫閶闔.骨鯁蒼旻知
陽噓一脈春.萬宇同掀眉
睿智覺今是.廟斷消前非
疇昔兩揆賢.燭照朋邪欺
化絃易新調.活著扶危機
孽蜮遁妖迹.鳴鳳覽德輝
聾聵一甦醒.皇運興炎基
耿耿忠孝圖.炳炳恢復規
有志竟成事.失機將奚爲
布帛可禦寒.穀粟能療饑
盤錯見利器.疾病知良醫
今日墜悠邈.千古羞塗碑
