賢賢高哉古黔婁.獨辨真趣肩夷由
市朝慕誘吁競求.求仁丘壑良遠謀
白雲抗志耕平疇.炎天葛製冬鹿裘
邂逅孤豚笑肥牛.撥剌廉魚脫金鈎
雄雞曳尾憚俎羞.鷦鷯一枝綽餘庥
楚楚奢靡翾蜉蝣.下士閹然媚俗流
嗟嗟此病云何瘳.淵源友尚顔軻儔
襏襫有暇從帣韝.形爲心役無深尤
貂蟬夸詫出兜鍪.駟馬高蓋憂人憂.才殫力盡長不休
上士凌霞宅巖幽.千鎰鶴書那轉頭
