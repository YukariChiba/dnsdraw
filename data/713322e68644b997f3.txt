窮冬自蕭疏.小壘玄雲開
使君擲虎符.行矣何遽哉
父老相與言.未言心已哀
自云好使君.撫我如嬰孩
天不爲我旱.人不爲我災
使君今已行.力挽不可回
舉手向父老.聽我勿我猜
赤驥萬里足.瑶池倏往來
伏櫪方丈間.何其等駑駘
丹鳳隘寥廓.五湖看如杯
修羽落樊籠.安得一毰毸
驥非伏櫪姿.鳳當翔九垓
使君稟天秀.磊磊真長才
峽裏三家村.胡爲久徘徊
况與艱運偶.中州漲胡埃
天子急親賢.搜訪盡草萊
一麾諒其微.千里良需材
棄去自騰踏.爲國除禍胎
父老休嗟惜.功勳在雲臺
