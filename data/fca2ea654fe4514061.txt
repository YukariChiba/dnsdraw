平生乖崖公.及此拜仿像
凜然風埃外.餘子避英爽
憶公昔正色.抗論指邪枉
念當絕其根.所畏日滋長
晴空轟雷霆.下土走魅魍
云何廊廟姿.半世江海上
徒令治郡聲.迄今滿天壤
論相危及公.亦豈坐倔彊
嗟哉彼隘俗.利欲扼其吭
聞公卓絕風.吐舌仍儻怳
豈知古之人.事業係所養
臨機隨手應.如爬適苛癢
李侯亦高世.希蹤自疇曩
萬里見丹青.高堂闢虛敞
琅琅壁間記.讀者興慕仰
我來歲云莫.霜林振餘響
嘆息重徘徊.題詩詔吾黨
