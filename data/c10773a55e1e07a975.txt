蜀道一琴鶴.高齋二百年
中原之文物.諫疏慶曆傳
政塗竟以歸.虛白更安禪
嗚呼清風長.不與時俗遷
每行大夫墟.躊躇倍依然
或逢其耳孫.此意庶可宣
敢論家世舊.豈但婣戚聯
只今我衰微.青衫空裹纏
憂家復憂國.和戰何其偏
世臣匪喬木.休戚實共焉
君從鄭莊來.邂逅驚四筵
到我南溪上.訪我南澗邊
飲我一兩杯.和我三四篇
扶摇手中筆.湛如朱絲絃
公侯必復始.愛直爾青氈
要知先賢後.瓜瓞自緜緜
子産晉叔向.信矣仇池仙
