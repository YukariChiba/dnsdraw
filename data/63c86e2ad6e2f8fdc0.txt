二年隔京洛.思見亦已久
驪駒将戒行.姑共一杯酒
君来買園林.山川既富有
顧我猶旅人.安排卧林藪
不意嵩嶺雲.輸君先入手
謀生已知拙.高遁慚居後
貴富等浮雲.名聲似箕斗
終當結茅屋.鄰舍聞雞狗
杖屨作往還.過從惟野叟
愛君修竹間.一水似崖口
掃除石上月.寒檜揺青箒
早賦歸去来.無爲事奔走
前期知非遠.同集待諸友
寄我思洛詩.東風想回首
