城樓畫角吹晚晴.梅花墮地草欲生
綺盤翠杓春滿眼.我胡不樂君將行
君歸吾黨共增氣.往往怪我衰涕横
我來江干舊交少.見君不啻河之清
北風共愛地爐暖.西日同賞油窗明
微吟劇醉不知倦.坐閲漢臘逾周正
君文雄麗擅一世.凜凜武庫藏五兵
酸寒如我每自笑.顧辱刻畫爲虛聲
乃知好士如好色.遇合不必皆傾城
君方與世作水鏡.如此過許人將驚
千金敝帚有定價.周玉鄭鼠難強名
失言議罰不可緩.敬白府主浮金觥
君看失脚落塵土.豈復毫髮餘詩情
自傷但似路旁堠.雨剝風摧供送迎
