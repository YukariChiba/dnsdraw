新陽力微初破萼.客陰用壯猶相薄
朝寒稜稜風莫犯.暮雪緌緌止還作
驅馳風雲初慘淡.炫晃山川漸開廓
光芒可愛初日照.潤澤終爲和氣爍
美人高堂晨起驚.幽士虛窗靜聞落
酒壚成徑集缾罌.獵騎尋蹤得狐貉
龍蛇掃處斷復續.猊虎團成呀且攫
共貪終歲飽麰麥.豈恤空林饑鳥雀
沙墀朝賀迷象笏.桑野行歌沒芒屩
乃知一雪萬人喜.顧我不飲胡爲樂
坐看天地絕氛埃.使我胸襟如洗瀹
脫遺前言笑塵雜.搜索萬象窺冥漠
潁雖陋邦文士眾.巨筆人人把矛槊
自非我爲發其端.凍口何由開一噱
