我觀人生天地間.古今吁嗟行路難
躋攀尺寸不可上.太行蜀道凋朱顔
天台勝絕神僊錄.遐方企仰傾心讀
跬步之間未暇登.多緣重耳而輕目
胸量汪汪滄海窄.筆端舊有回天力
莫年閑伴赤松游.興來不負東山屐
華頂萬八千丈高.衡南泰北齊堪招
凌風矯首欲飛舉.收拾萬象窮秋毫
方廣雲中忽披覿.半千聖者皆相識
妙法轟轟兩澗宣.危磴蜒蜒一潭碧
安得妙手李伯時.貌取牛背劉凝之
猗歟樗散巖壑底.與世聿兀略不覊
愛山只愁山可移.獨許明月清風知
興公按圖曾作賦.拂庵未到先題詩
