牆東荒蹊抱村斜.荆棘狼籍盤根芽
何年丹杏此留種.小紅濈濈爭春華
野人慣見謾不省.獨有詩客來咨嗟
天真不到鉛粉筆.富豔自是宮闈花
曲池芳逕非宿昔.蒼苔濁酒同天涯
京師惜花如惜玉.曉擔賣徹東西家
杏花看紅不看白.十日忙殺遊春車
誰家園裏有此樹.鄭重已著重幃遮
阿嬌新寵貯金屋.明妃遠嫁愁清笳
落花縈簾拂牀席.亦有飄泊沾泥沙
天公無心物自物.得意未用相陵誇
黄昏人歸花不語.惟有落月啼棲鴉
