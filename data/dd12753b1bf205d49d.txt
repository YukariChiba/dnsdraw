謝家風流絕代無.底事要作耕田夫
一犂春雨開新圖.此圖之作胡爲乎
莫是天民先覺者.小試經綸起莘野
復將斯道覺斯民.千載精神入模冩
不然淵明賦歸後.荷鉏去種南山豆
晚風新霽擢良苗.一段風光相授受
扣之輒笑橫點頭.老農老圃吾何求
六經蕪翳力穮蔉.百王理亂深鉏耰
剪剪茆茨出林罅.菽水清歡在其下
聖賢所樂屬吾廬.當觀吾廬莫觀圖
