洛陽賣牡丹.江都買芍藥
賣與富人歡.買爲游子樂
萬絲必同心.千葉必同萼
五色相淺深.百金相厚薄
栽培動經年.風雨便成昨
蕭條洛陽城.索寞江都郭
頼有一春花.能無十千酌
朝看門擁車.暮見門羅雀
嘗聞月底人.欲把月桂斫
要使清光多.四海意開廓
我亦愛明月.常滿不願落
上弦過楊侯.乃值寒雨作
共飲三四人.不覺傳鳴柝
持葩金谷豪.朱黄何灼爍
還思溱洧上.士與女相謔
實此香草芳.請我賦其略
酒闌爲追詠.思拙筆屢閣
