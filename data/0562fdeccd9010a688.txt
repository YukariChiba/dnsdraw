春歸知何時.庭草一尺長
風軟不起塵.薄日如秋陽
裘葛固異宜.單衣已疎凉
妍紅色事人.攬鏡無餘粧
青山只蒼然.久要自不忘
枯藤引我去.栗留囀幽篁
濯足江無波.照眼竹有光
展旗三伐鼓.騷壇起榛荒
垂髫伏窗几.抵掌談皇王
持之欲何施.海禽眩鏗鏘
風摇薜荔屋.塵集芙蓉堂
升斗尚何言.正比鈎餌香
投老遲問道.欲覓閑中忙
社成蓮亦花.歃血記此章
