誰謂山水秀.忽登君子堂
乃知仁智樂.不與冠蓋妨
濃靄萬叠碧.懸流百尋長
列峰映落落.遶溜含蒼蒼
氣爽變衡霍.聲幽激瀟湘
意真景自遠.趣逸累已忘
鳴玉無時續.翠屏終日張
賞音得虛寂.寓興成軒昂
夙昔慕丘壑.邇来倦簪裳
欣符洗耳願.遽有尋源狂
縱目寄歷覽.挟琴寫鏗鏘
但疑主人厭.應接殊未央
