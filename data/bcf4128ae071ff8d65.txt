名山繞旌川.未易千百計
棲真聳其西.二幕相扞蔽
柳山與龍山.連亙殆無際
大鼇從東出.石鼓鑿奇瑞
華容接雞形.蔓衍若難制
維南有梓山.盤屹萬里勢
有殿曰甘露.崒嵂插天地
玉壺枕其北.鳬山復相比
磣嶺介鳳凰.大洞闡天祕
無奈分布廣.一蹴不可至
姚君天韻奇.氣概高一世
胸中飽丘壑.作亭非壯麗
獨能極遐觀.領略萬山翠
蒼玉無遁形.秀色歸一視
却笑昔人非.所見殊無異
東亭亂清暉.僅得翠微意
東山羅紅裙.未免聲色累
唯君別幽趣.徜徉樂清致
青山不改舊.領客時一醉
