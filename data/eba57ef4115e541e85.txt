離索未相逢.情親在詩軸
歸來兩丹楓.詩作牛腰束
妙語挾風霜.勁氣穿我屋
眼中識慈明.尊下慚小陸
念昔少年時.洞庭思濯足
援琴寫將歸.臨河歎鳴犢
正爾巢一枝.何勞排五鹿
江闊洲渚寒.微風泛時菊
劇談斗低昂.露草復淋漉
誰家酒杯寬.滿引甕頭淥
何知程衛尉.未暇顧藉福
鼓柂牽牛河.頓覺滄溟促
