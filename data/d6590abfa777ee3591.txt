一片寒姿蒼玉質.久作歙江秋水骨
磨瑕礱垢飽風霜.袖手南遊來楚國
我曾研破青煙痕.露華半勺拖玄雲
文理細密溫而淳.伯樂一顧空馬羣
癯癯好古子汪子.雅有半面如舊情
巧取豪奪俱不敢.聘以厚禮强委禽
吉日良辰新勸駕.絳帳交歡相慰藉
斟酌洙泗闖紫陽.大義發越添聲價
紫陽是渠桑梓賢.久矣驂隨輯墜編
會心不惜時磨研.至理神授珠瑩圓
我今贈君明堂一柱金書墨.霜毫冠带來蟾窟
楮先生者白而腴.即日相邀來覽德
弦歌聲裏春光半.浄几明窗風日暖
四友參前無間斷.俛首循循而勉勉
萬里一鞭塗甚坦.太極門開初未遠
