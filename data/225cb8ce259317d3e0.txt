孤山山下苔痕滑.翠竹扶疏水方折
靚粧無數招不應.曾與先生護名節
即今湖上荆棘滿.誰見穿林度飛雪
道傍數本忽照眼.所喜風流未中絕
不嫌青女暫試粉.却要風師小回轍
君看萬點已可憐.半雜春泥封地裂
版曹平生詩作史.坐陋故人探禹穴
惜花未忍任零落.借酒生春面如纈
酒醒定作返魂章.筆底有丹工點鐵
