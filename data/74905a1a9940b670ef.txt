嵇紹垂髫日.山濤筮仕年.琴樽陳席上.紈綺拜床前.
鄰里才三徙.雲霄已九遷.感深情惝怳.言發淚潺湲.
憶昔龍圖盛.方今鶴羽全.桂枝香可襲.楊葉舊頻穿.
玉籍標人瑞.金丹化地仙.賦成攢筆寫.歌出滿城傳.
既矯排虛翅.將持造物權.萬靈思鼓鑄.群品待陶甄.
視草絲綸出.持綱雨露懸.法行黃道內.居近翠華邊.
書跡臨湯鼎.吟聲接舜弦.白麻紅燭夜.清漏紫微天.
雷電隨神筆.魚龍落彩箋.閑宵陪雍時.清暑在甘泉.
耿介非持祿.優遊是養賢.冰清臨百粵.風靡化三川.
委寄崇推轂.威儀壓控弦.梁園提彀騎.淮水換戎旃.
照日青油濕.迎風錦帳鮮.黛蛾陳二八.珠履列三千.
舞轉回紅袖.歌愁斂翠鈿.滿堂開照曜.分座儼嬋娟.
油額芙蓉帳.香塵玳瑁筵.繡旗隨影合.金陣似波旋.
緹幕深回互.朱門暗接連.彩虯蟠畫戟.花馬立金鞭.
有客將誰托.無媒竊自憐.抑揚中散曲.漂泊孝廉船.
未展幹時策.徒拋負郭田.轉蓬猶邈爾.懷橘更潸然.
投足乖蹊徑.冥心向簡編.未知魚躍地.空愧鹿鳴篇.
稷下期方至.漳濱病未痊.定非籠外鳥.真是殼中蟬.
蕙徑鄰幽澹.荊扉興靜便.草堂苔點點.蔬囿水濺濺.
釣罷溪雲重.樵歸澗月圓.懶多成宿疢.愁甚似春眠.
木直終難怨.膏明只自煎.鄭鄉空健羨.陳榻未招延.
旅食逢春盡.羈遊為事牽.宦無毛義檄.婚乏阮修錢.
冉弱營中柳.披敷幕下蓮.儻能容委質.非敢望差肩.
澀劍猶堪淬.餘朱或可研.從師當鼓篋.窮理久忘筌.
折簡能榮瘁.遣簪莫棄捐.韶光如見借.寒穀變風煙.
