桃李欲開時.長安春正好
晴空倚閶闔.朝日散馳道
雲收龍蛇榜.爛爛金碧曉
清都不容塵.虎士守洒掃
家無當關警.襟袂免顛倒
何慚驅款段.吾事不須早
儒生近卜祝.本自異時好
聖朝尚文雅.詔使窺鴻寶
平生一盃酒.江海送吾老
靜喧非人事.不得守懷抱
跳梁干造物.乃取鏌鋣誚
委懷隨所遭.千葉纔一笑
