誰斧若木枝.銅榦蒼玉葉
年年來滄波.疑與溟渤接
戲携赤玉舄.跨此寒岌嶪
飄然造殊庭.不用維與楫
浩浩吹天風.凉氣入衣衱
拍浮天漢濱.匏瓜芒熚熚
黄牛不服箱.放繩掉長鬣
素娥不織裳.拋梭理香頰
千年蒼蘚痕.機杼空妥帖
疑是媧皇土.藏去壓歸篋
歸來不知處.滿目迷空堞
惟有賣卜人.知向天根躡
