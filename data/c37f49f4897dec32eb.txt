員多闕少銓曹病.陛下用人多擇令
公今秩滿代未除.召節盍來人側聽
我知天意從民欲.要煖袴襦飽餐粥
遂令局促滯騰驤.百里孰如天下福
我官白下未識公.謠俗往往聞其風
坐移不作趨走怕.政喜官曹退食同
我嘗從容聽公說.勞心撫字催科拙
昔人如此號循良.歎息今時異途轍
雖然自有公論在.民之所言上其採
舉觴不但祝長年.始立新秋甘雨霈
