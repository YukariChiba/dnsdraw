宇宙一逆旅.安用歸我廬
解裝寓僧房.袤丈即有餘
三年走萬里.華髪照川途
頗思少壯樂.談笑輕簪裾
醉揮鐵如意.擊碎紅珊瑚
垂老見兵革.濟時愧才疏
及兹再飄零.歛若霜中梧
幸從山林遊.時與釋子俱
超然意有會.不必窺其書
臞仙静退者.久要不渝初
和我月林篇.此作久所無
徴言思會面.歲晚苦離居
