五月秘府始暴書.一日江君來約予
世間難有古畫筆.可往共觀臨石渠
我時跨馬冒熱去.開厨發匣鳴鑰魚
羲獻墨迹十一卷.水玉作軸光疏疏
最奇小楷樂毅論.永和題尾付官奴
又看四本絕品畫.戴嵩吳牛望青蕪
李成寒林樹半枯.黄荃工妙白兔圖
不知名姓貌人物.二公對弈旁觀俱
黄金錯鏤爲投壺.粉障復畫一病夫
後有女子執巾裾.床前紅毯平圍爐
床上二姝展氍毹.繞床屏風山有無
畫中見畫三重鋪.此幅巧甚意思殊
孰真孰假丹青模.世事若此還可吁
