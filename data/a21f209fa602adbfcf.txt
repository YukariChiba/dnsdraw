君不見浣花老翁醉騎馿.熊兒捉轡驥子扶
金華仙伯哦七字.好事不復千金模
青蓮居士亦其亞.斗酒百篇天所借
英姿秀骨尚可似.逸氣高懷那得畫
周郎韵勝筆有神.解衣磅礴未必真
一朝寫此英妙質.似悔只識如花人
醉色欲盡玉色起.分明尚带金井水
烏紗白紵真天人.不用更著山巖裏
平生潦倒飽丘園.禁省不識將軍尊
袖手猶懷脫靴氣.豈是從來骨相屯
仰視雲空鴻鵠舉.眼前紛紛那得顧
是非榮辱不到處.只恐朝來有新句
勿言身後不要名.尚得吳侯費百金
江西勝士與長吟.後來不憂身陸沉
