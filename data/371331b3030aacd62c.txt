人生不滿百.一別費三年
三年吾有幾.棄擲理無還
長恐別離中.摧我鬢與顔
念昔喜著書.別來不成篇
細思平時樂.乃爲憂所緣
吾從天下士.莫如與子歡
羨子久不出.讀書蝨生氈
丈夫重出處.不退要當前
西羌解仇隙.猛士憂塞壖
廟謨雖不戰.虜意久欺天
山西良家子.錦緣貂裘鮮
千金買戰馬.百寶粧刀鐶
何時逐汝去.與虜試周旋
