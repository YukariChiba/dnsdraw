庭鳥多好音.相呼灌木中.竹房更何有.還如鳥巢空.
賴逢富人侯.真東晉謝公.煌煌發令姿.珂佩鳴丁冬.
故山有深霞.未如旌旗紅.慚非衛霍松.何以當清風.
露益蟬聲長.蕙蘭垂紫帶.清吟待明月.孤雲忽為蓋.
伊余石林人.本是燒畬輩.頻接謝公棋.輸多未曾賽.
大道貴無心.聖賢為始慕.秋空共澄潔.美玉同貞素.
偉哉桐江守.雌黃出金口.為文能廢興.談道弭空有.
雪林槁枯者.坐石聽亦久.還疑紫磨身.成居靈運後.
