南有嘉魚異.常趨四月期
江天專伺至.烟網密爭垂
乍戲汀蘋末.初循水荇湄
競搖輕舴艋.寛罩碧漣漪
占浦搜深藻.空波出素髭
數頭餘赤質.二色類銀姿
貨鬻斯爲切.鮮腴敢暇知
青錢邀價值.華屋市新奇
珠沫緣條煦.霜鱗逐刃墮
扣顱瓊聚骨.剖腋錦分肌
味佐芳菘愜.香參苦筍宜
羮甌融膩玉.膾筯罥寒絲
湘鱓非吾偶.河魴孰與夷
薦新奚尚鮪.稔毒即殊魚幾
鱸訝休官易.鯖嫌醒酒遲
自當頻佐膳.所惜易過時
