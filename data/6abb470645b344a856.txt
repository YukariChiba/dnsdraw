高岸爲谷谷爲陵.一時豪傑空飛騰
身隨造化不復返.忽若野雀逢蒼鷹
當年碑刻最深固.風吹土蝕消無稜
遺文漫滅雨中迹.翠石斷裂春後冰
古墳欲毀野廟廢.行人不去征鞍憑
書生耽翫立風雪.饑馿厭苦疲奴憎
愛之欲取恨無力.旋揉翠墨濡黄繒
不如好事孫太守.牛車徙置華堂登
繞牆羅列耀珪璧.罷宴起讀留賓朋
却思遺迹本安在.原隰處處荒榛藤
田夫野老誰復顧.鬼火夜照來寒燈
廢興聚散一如此.反使涕泗沾人膺
