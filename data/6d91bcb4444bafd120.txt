華髪短且稀.無事蘭湯沐
及兹秋暑闌.頭垢資一浴
平生冠裳汗.往咎不可復
聊將清泠泉.濯此空洞腹
荒山薪易採.巨斛水良足
融融氣通膚.爛爛光溢目
枵然勺用瓢.何必池甃玉
呼童爲爬背.自勝飛燕沃
振衣絺綌涼.晞汗風前竹
却來就繩牀.一枕睡初熟
忘世安用愁.抛書且休讀
夢中期汗漫.萬里歸一矚
吾生真寄耳.來者亦何卜
沛然乘天遊.無心且緣督
