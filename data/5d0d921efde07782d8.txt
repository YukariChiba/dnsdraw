五湖西岸孤絕處.旃檀大士來同住
性空真水徧清凉.隨緣出現無方所
蒙泉新潔鑑泉明.瀹茗羹藜甘似乳
何須苦問蓮開未.桂子菖花了今古
三翁綵筆照青霞.從此他山都不數
我今閒行作閒客.暫借雲窗解包具
魂清骨冷不成眠.徹曉跏趺聽粥鼓
脚力有餘西塢盡.明日灣頭更鳴櫓
却上東山喚德雲.別峰應在銀濤許
