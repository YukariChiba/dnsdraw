陶陶太古民風淳.詐僞不萌情意真
何嘗吐納事屈伸.往往皆爲百歲人
中古便似秋冬辰.和氣無復如陽春
機巧百出妄喜嗔.七十者稀以爲珍
我翁逍遥常幅巾.朴素幾與太古鄰
飲食淡泊厭羶葷.衣裘不擇敝與新
日日娛嬉寂寞濱.甘與聖世爲遺民
天錫遐齡登九旬.回視同庚皆土塵
炯然雙眸且精神.堅彊直可齊松椿
兒孫雖不側朝紳.家庭禮法粗克遵
白酒年年造逡巡.膝下戲綵娛慈親
