儒賢不自居.遠慕六一翁
洞巖天下奇.超出滁山峰
鬰積秀和氣.鍾我蓋世公
冰玉相輝映.盛事古無同
公今忽乘箕.而我來自東
列炬照幽遠.捫蘿扣玲瓏
陽崖能奪景.陰岫自藏風
巉絕異狀至.淙激洑流通
須臾鍾磬發.乃得梵王宮
亭製亦云舊.遠日增憑空
禪老霜顛毛.歷歷記前蹤
名儒天一涯.悵仰無歡悰
諸友命之賦.萬象驕莫從
異時憐湛輩.名託峴山崇
