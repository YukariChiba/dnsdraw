少卿昔在河梁別.執手踟躕不能發
萬古初傳五字詩.努力相期在明德
子卿海上氈爲食.故人朅來重相覿
不覺看羊度歲年.却因射鴈傳消息
人間此是長別離.少卿在虜子卿歸
歸歟尚握漢臣節.留者永衣胡人衣
天長地闊半尺絹.滿眼雲愁風景變
一人仰叫頭脫冠.一人橫涕袖著面
閻君國相稱畫師.未必想像能爾奇
前身恐是胡婦子.曾見兩公分袂時
