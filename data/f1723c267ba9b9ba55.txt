羃羃疏雨歇.冷冷晚風清
扁舟泊清淺.落日涵空明
門臨稻畦沒.水浸莎岸平
欠伸得寛曠.杖屨喜微行
招提掩深靚.房户開斜横
紛紛諸衲子.尚作迎送情
神武行掛冠.吳市今變名
及聞名理談.頓覺肝膽傾
凡籠了無著.古佛當自成
已復外身世.何者爲官榮
同遊有亞父.早定登壇盟
歸來不受賞.慨慷羞論兵
閭閻取封侯.健兒勝書生
因之發深省.種種鴻毛輕
