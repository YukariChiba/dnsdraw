蠲吉辰.薦明廷
祇中壇.賓萬靈
醮祠壽宮禮太一.東祀天孫西太室
靈芝寶鼎胙元封.親郊雍畤回中峰
中峰絕嶮天所劃.百神驅道平如席
雲髾秀革高拂空.翠輦玉鸞鳴霹靂
試憑蕭關望朔方.月支稽首樓蘭降
復朝獨鹿狩鳴澤.芬樹羽林歸建章
建章壁門春晝永.井幹泰液多游幸
千秋萬歲奈樂何.幾度鸞旗出安定
