天欲斯文起.時將此道隆
昭明應熊夢.爽拔降神崧
業則真王佐.猷當沃帝聰
尊經獨韋氏.識字必揚雄
制作超前輩.篇章萃古風
不憂時易失.卻怕俗多聾
日月胸襟裏.江湖度量中
讒深遭璧玷.施博儘金空
指日風雲會.来時雨露蒙
經綸觀世業.潤色付宗工
炯炯丹心壯.氲氲浩氣充
檜壇休跨鹿.丹鼎且蟠龍
載誕佳辰及.高門喜氣融
捧觴欣有祝.陳頌愧無功
舞鶴窺筵淨.偷桃照座紅
孔庭詩禮集.請訪吸川虹
