君不見生不願爲牛後.寧爲雞口
吾聞向來得道人.終古不忒如維斗
希價咸陽諸少年.可推令往挽令還
俗學風波能自拔.我識廖侯眉宇間
省庭無人與爭長.主司得之如受賞
東家一笑市盡傾.略無下蔡與陽城
生珠之水砂礫潤.生玉之山草木榮
觀君詞章亦如此.諒知躬行有君子
更約探囊閱舊文.蛛絲燈花助我喜
賢樂堂前竹影斑.好鳥自語莫令彈
北鄰著作相勞苦.整駕謁子邀同攀
應煩下榻煮茶藥.坐待月輪銜屋山
