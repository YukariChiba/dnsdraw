盛節嚴周配.宏模軼漢儀
還因大庭敞.就展合宮祠
揆序乘霜籥.涓辰襲寶龜
重檐開䆗窱.綴牖列參差
蒼邸尊圓覆.嘉牲接厚祇
五精均帝饗.三聖侑靈嬉
備物先昭德.長言各奏詩
美光浮羽戚.休氣冒尊彝
虛次天彌健.還衡斗輒隨
禮成無墜典.神醉答繁釐
解作初占雨.恩濃遂浹肌
歡心偕岳抃.赦驛與星馳
載瑞催麟筆.包鋒促虎皮
具臣何以報.拜首百工熙
