晉末何所似.波心躍長鯨
生民畏擾攘.蹙頞視欃槍
淵明當此時.棄爵務躬耕
葛巾漉家酎.盃乾壺再傾
恢然聊寄傲.無心事將迎
眼底不足語.筆下漫攄情
襟懷有佳趣.落紙字字清
有如碎寒冰.貯之琉璃罃
又如湛秋水.含茲霜月明
秀氣如可掬.妙理不可名
辭中有餘意.此致尤更精
班豪誠可厭.曹侈無足評
斯文孰比擬.誦之清風生
