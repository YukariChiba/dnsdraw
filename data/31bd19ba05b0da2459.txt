魯鈍不如錐處囊.嗜好鑿圓投枘方
鏡中鬚髮今蒼浪.多病年來疏酒觴
山林舊約都茫茫.局促何由心膽張
半生恍墮水中央.疾呼四顧無舟航
客舍雨餘梅杏黄.憶君著書看屋梁
緘題到手伸讀忙.亦知別後遥相望
我猶駑馬遭絆韁.君若鷹鸇之老蒼
見義勇往柔而剛.君不求名名自彰
行須正色肅鵷行.不容燕雀高飛翔
辱詩敢忘什襲藏.報章勉率聊寄將
廣厦他時客幾房.種成桃李滿江鄉.忍使故人趨道旁
