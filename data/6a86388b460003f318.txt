吳門顧子予早聞.風貌真古誰似君
人中黃憲與顏子.物表孤高將片雲
性背時人高且逸.平生好古無儔匹
醉書在篋稱絕倫.神畫開廚怕飛出
謝氏檀郎亦可儔.道情還似我家流
安貧日日讀書坐.不見將名干五侯
知君別業長洲外.欲行秋田循畎澮
門前便取觳觫乘.腰上還將鹿盧佩
禪子有情非世情.御荈貢餘聊贈行
滿道喧喧遇君別.爭窺玉潤與冰清
