稻粱不難謀.軒冕亦易得
胡爲抱膝翁.惻惻復惻惻
秋風墮碧梧.鳳鳥去無迹
愁吟草際蛩.兒女淚盈臆
忽然一長嘯.孤響起空寂
令人識雅頌.一唱三嘆息
室廬在路傍.耕鑿在民籍
行人聽笑語.稚子共眠食
讀書果何罪.鬚髮又半白
此意太勞勞.此身長抑抑
抱膝且不可.出門更何適
但勿問門外.蓬蒿若干尺
