仙人采玉驅雄龍.列山剖璞青腔空
因邃爲堂曲爲室.石乳溜壁光玲瓏
僊歸龍去草樹長.蔽翳不復人蹤通
指疆買墅下峯下.洗斸務欲險怪窮
蛇鱗鹿跡尚莫到.安問樵老諸牛童
古今未得君獨得.萬景付與由天公
何當歸來斂頭角.任從寶氣生白虹
陰溪淺水菖蒲綠.下有蝦蟆雙眼紅
及時佐酒斫兩股.勿使更入明月中
