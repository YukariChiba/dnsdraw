久坐意不懌.掩卷聊出逰
一笻吾事足.安用車與騶
浮生了無根.両踵蹋百州
常憶航巨海.銀山卷濤頭
一日新雨霽.微茫見流求
西行亦足快.縱獵南山秋
騰身刺猛虎.至今血濺裘
命薄每自笑.校尉略已侯
短劍隐市塵.浩歌醉江楼
頗疑屠博中.可與共奇謀
丈夫等一死.滅賊報國讎
徙倚萬里橋.寒日墮前洲
