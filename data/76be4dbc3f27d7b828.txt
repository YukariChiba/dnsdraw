歸耕食吾言.回首愧江水
方爭楊子席.誰置穆生醴
鄧侯傾蓋舊.小寢蓺桃李
走書納啖我.涎迸齧唇齒
朝來獨何事.怒色劇染指
雖微射鴻遊.顧有捩手鬼
平生談天口.得酒便鋒起
年來病不觴.但要謳貼耳
真成畫蛇足.足就酒空矣
樊川吐怨句.想見紫雲美
何時咄嗟辦.一醉吾亦擬
噂沓聽群兒.口實爭笑鄙
