抆淚別妻子.登山望歸舟
舟遠望不及.巖溜鳴咿嚘
足繭坐絕頂.晚色忽已稠
凄其杜宇聲.問我胡爲留
撫襟獨浩嘆.淚下不可收
三年足別離.此淚良有由
區區駒隙中.爲形役不休
爲形役尚可.爲人役何求
淵明獨何人.我乃如拘囚
親老方倚門.甘旨誰供羞
子幼未知學.擇師誰與謀
鬼蜮閃光怪.虎豹嘷昏幽
世路委叢棘.吾道若綴旒
豈無知我者.應謂我心憂
