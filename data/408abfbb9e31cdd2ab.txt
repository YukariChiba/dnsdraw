旅泊值秋晚.登臨良亦佳
高臺始基誰.未覺歲月遐
維梁漢寵弟.非復莩附葭
鳴鞭白雲上.寶髻翻千鴉
樽前第詞客.坐使屈宋衙
秖今竟何有.蕪没荒烟斜
秦墟仆翁仲.楚俗悲章華
空餘古招提.老龐伴丹霞
花氣侵客袂.松聲滿鄰家
凄涼刧灰地.半似篁竹遮
坐久鴈橫野.炊烟映簷牙
似聞睢陽曲.尚作兒童譁
惜無斗酒酧.水厄空嘗茶
