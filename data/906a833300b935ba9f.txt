幽蹊入桃李.危棧蟠林麓
行行忽虛敞.高齋出山腹
園圃近指掌.郊郭紛盈目
春老酴醿香.夏淺篔簹綠
條横喜罥衣.笋迸乍穿屋
秋江澄可卷.冬嶺翠如撲
煙間漁艇小.塞外村居獨
燒轉望畬田.響答聆伐木
驚麏挺走險.鳴禽嚶出谷
物華時變更.興趣日相續
誰知使者尊.常著野人服
肯以駟馬榮.區區詫鄉族
