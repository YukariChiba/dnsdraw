曾見當壚一個人.入時裝束好腰身.
少年花蒂多芳思.只向詩中寫取真.
醉袂幾侵魚子纈.飄纓長罥鳳凰釵.
知君欲作閒情賦.應願將身作錦鞋.
翠蝶密偎金叉首.青蟲危泊玉釵梁.
愁生半額不開靨.只為多情團扇郎.
柳煙梅雪隱青樓.殘日黃鸝語未休.
見說自能裁袙腹.不知誰更著帩頭.
愁機懶織同心苣.悶繡先描連理枝.
多少風流詞句裏.愁中空詠早環詩.
燕支山色重能輕.南陽水澤鬥分明.
不煩射雉先張翳.自有琴中威鳳聲.
半歲愁中鏡似荷.牽環撩鬢卻須磨.
花前不復抱瓶渴.月底還應琢刺歌.
