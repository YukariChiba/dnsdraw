蓼岸風多橘柚香.江邊一望楚天長.片帆煙際閃孤光.
目送征鴻飛杳杳.思隨流水去茫茫.蘭紅波碧憶瀟湘.
桃杏風香簾幕閑.謝家門戶約花關.畫梁幽語燕初還.
繡閣數行題了壁.曉屏一枕酒醒山.卻疑身是夢雲間.
花漸凋疏不耐風.畫簾垂地晚堂空.墮階縈蘚舞愁紅.
膩粉半粘金靨子.殘香猶暖繡熏籠.蕙心無處與人同.
攬鏡無言淚欲流.凝情半日懶梳頭.一庭疏雨濕春愁.
楊柳只知傷怨別.杏花應信損嬌羞.淚沾魂斷軫離憂.
半踏長裾宛約行.晚簾疏處見分明.此時堪恨昧平生.
早是銷魂殘燭影.更愁聞著品弦聲.杳無消息若為情.
蘭沐初休曲檻前.暖風遲日洗頭天.濕雲新斂未梳蟬.
翠袂半將遮粉臆.寶釵長欲墜香肩.此時模樣不禁憐.
風遞殘香出繡簾.團窠金鳳舞襜襜.落花微雨恨相兼.
何處去來狂太甚.空推宿酒睡無厭.爭教人不別猜嫌.
輕打銀箏墜燕泥.斷絲高罥畫樓西.花冠閑上午牆啼.
粉籜半開新竹徑.紅苞盡落舊桃蹊.不堪終日閉深閨.
烏帽斜欹倒佩魚.靜街偷步訪仙居.隔牆應認打門初.
將見客時微掩斂.得人憐處且生疏.低頭羞問壁邊書.
風撼芳菲滿院香.四簾慵卷日初長.鬢雲垂枕響微鍠.
春夢未成愁寂寂.佳期難會信茫茫.萬般心.千點淚.
碧玉衣裳白玉人.翠眉紅臉小腰身.瑞雲飛雨逐行雲.
除卻弄珠兼解佩.便隨西子與東鄰.是誰容易比真真.
何事相逢不展眉.苦將情分惡猜疑.眼前行止想應知.
半恨半嗔回面處.和嬌和淚泥人時.萬般饒得為憐伊.
落絮飛花滿帝城.看看春盡又傷情.歲華頻度想堪驚.
風月豈惟今日恨.煙霄終待此身榮.未甘虛老負平生.
靜想離愁暗淚零.欲棲雲雨計難成.少年多是薄情人.
萬種保持圖永遠.一般模樣負神明.到頭何處問平生.
試問於誰分最多.便隨人意轉橫波.縷金衣上小雙鵝.
醉後愛稱嬌姐姐.夜來留得好哥哥.不知情事久長麼.
葉墜空階折早秋.細煙輕霧鎖妝樓.寸心雙淚慘嬌羞.
風月但牽魂夢苦.歲華偏感別離愁.恨和相憶兩難酬.
月淡風和畫閣深.露桃煙柳影相侵.斂眉凝緒夜沉沉.
長有夢魂迷別浦.豈無春病入離心.少年何處戀虛襟.
自入春來月夜稀.今宵蟾彩倍凝輝.強開襟抱出簾帷.
齧指暗思花下約.憑闌羞睹淚痕衣.薄情狂蕩幾時歸.
十五年來錦岸遊.未曾行處不風流.好花長與萬金酬.
滿眼利名渾信運.一生狂蕩恐難休.且陪煙月醉紅樓.
