彭城官居冷如水.誰從我遊顔氏子
我衰且病君亦窮.衰窮相守正其理
胡爲一朝捨我去.輕衫觸熱行千里
問君無乃求之與.答我不然聊爾耳
京師萬事日日新.故人如故今有幾
君知牛行相君宅.扣門但覓王居士
清詩草聖俱入妙.別後寄我書連紙
苦恨相思不相見.約我重陽嗅霜蕊
君歸可喚與俱來.未應指目妨進擬
太一老仙閑不出.踵門問道今時矣
因行過我路幾何.願君推挽加鞭箠
吾儕一醉豈易得.買羊釀酒從今始
