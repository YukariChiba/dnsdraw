巴蜀久彫敝.傷哉遠朝廷
大道舞狐狸.嘉穀困蝗螟
我嘗行其野.所在聞惟腥
歎息莫能救.熟視涕淚零
今年不自意.屬當按邦刑
平時語云何.敢遽忘生靈
擬於萬仞淵.撓以一寸筳
賢者相告戒.安坐看空囹
愚者顧之笑.謂我不自寧
我非惡靜樂.獨行苦伶仃
糜費廩中粟.奔走閤前鈴
恐如執金椎.而誦麥青青
果欲中世用.諸公乃儀型
