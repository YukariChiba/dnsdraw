屏迹敷淺原.注目香爐峯
飽聞送客溪.鼎新古梵宮
緬懷結社人.豈止避俗翁
一念薰戒香.千年仰玄蹤
蜂房始義熙.鳳曆當元豐
果有大士出.一與遺言同
堂堂照覺師.赫赫襄敏公
徹彼毗尼藏.揭我臨濟宗
元曰立成佛.坡曰僧中龍
少林來於西.雙林振以東
冥數其理暗.野燒中宵紅
天遣真道人.夜役衆鬼工
幻出翬飛簷.化成雷吼鍾
神運儼若初.佛法豈有終
余生慕真乘.願力愧祖風
再窺拈花座.駭歎折草功
請續香山堂.老此平臺中
白撫生池蓮.青友夾澗松
永劫不出門.寂照涵虛空
