上有饑鷹號.下有枯蓬走.茫茫邊雪裏.一掬沙培塿.
傳是昭君墓.埋閉蛾眉久.凝脂化為泥.鉛黛複何有.
唯有陰怨氣.時生墳左右.鬱鬱如苦霧.不隨骨銷朽.
婦人無他才.榮枯系妍否.何乃明妃命.獨懸畫工手.
丹青一詿誤.白黑相紛糾.遂使君眼中.西施作嫫母.
同儕傾寵倖.異類為配偶.禍福安可知.美顏不如醜.
何言一時事.可戒千年後.特報後來姝.不須倚眉首.
無辭插荊釵.嫁作貧家婦.不見青塚上.行人為澆酒.
