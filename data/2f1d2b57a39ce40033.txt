櫛沐事朝謁.中門初動關
盛服去尚早.假寐須臾間
鐘聲發東寺.夜色藏南山
停驂待五漏.人馬同時閑
高星粲金粟.落月沈玉環
出門向關路.坦坦無阻艱
始出里北閈.稍轉市西闤
晨燭照朝服.紫爛復朱殷
由來朝廷士.一入多不還
因循擲白日.積漸凋朱顏
青雲已難致.碧落安能攀
但且知止足.尚可銷憂患
