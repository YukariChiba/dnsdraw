秋山夜無人.蟲在草根泣
明月照高林.虛窗風露入
生年四十餘.萬事未有立
東西岐路間.終歲常汲汲
雙親死經年.宅兆久完葺
兄弟亦貧窶.於此不暇給
回首思故園.愁雲滿原隰
交朋閲千百.存者已無十
顧我枯槁姿.奈此短景急
終宵不成寐.起坐千慮集
至人乃忘情.效慕安可及
唯作無生觀.去此衣袖濕
