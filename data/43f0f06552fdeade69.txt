水族誠萬種.茲魚非衆儔
形厖而味異.名與畜豕侔
江南春風和.乘時泝江流
貪婪爾之能.腥臊固相投
膨膨逞怒腹.駢駢競尖頭
靡因梁笱獲.謾污筌餌求
虛傳百金貴.不充四時羞
假以薑桂芼.薦之尊俎酬
飽飫有奚適.包藏乃爲憂
嗟予鄙異食.顧此偏憎尤
河魴風陳詩.蝦蟆譏柳州
腊毒戒厚味.茲言實嘉謀
盍投會稽犗.更垂渭濱鈎
一釣蓬山鼇.復連東海鰍
割鮮輕屠龍.和羹小函牛
誰同厭若魚.何必誇食鰌
