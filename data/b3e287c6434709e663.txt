一室浮塵外.重門翠嶺坳
愧非南土秀.輒繼竹林交
共喜逢佳節.狂遊過碧郊
綠垂溪柳線.紅舞野花梢
歷亂禽相語.芊茸草漸包
賞心須載酒.席地不誅茆
野眺幽歡入.羈窮舊恨拋
川原真勝境.雞黍亦嘉餚
清唱溪泉激.虛談佩玉敲
醉腸波浩蕩.銳氣虎炰烋
天子今堯舜.吾門豈許巢
亨途行决矣.何必俟占爻
