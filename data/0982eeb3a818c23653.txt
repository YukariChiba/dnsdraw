浮榮過眼風脫葉.鴛行無復清夢接
柴門晝閉雀可羅.寒日暉暉弄疏樾
已種芳蘭滋九畹.更遣胎仙舞三叠
李侯壯志亦可人.舉目萬里欲橫絕
醉眼時看石稜紫.吟鬢半作霜棘折
方今聖主躬儉勤.奏賦不須誇羽獵
中興盛事要磨崖.老於文字誰踰結
願君勉力上扶搖.渺渺雲海出飛楫
莫隨鎩翮臥窮巷.漫學啼螿弔寒月
