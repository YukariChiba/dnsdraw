烏洲在橋北.我僕云路迂
語僕爾何知.彼有高士廬
問樵得處所.林樾尤扶疎
脩竹僅萬箇.古梅非一株
小畦植蔬果.復有沼可漁
下馬式籬藩.攝袂循庭除
不聞雞犬聲.茶烟起庖厨
伊人道義富.豈比山澤臞
蕭然蓬蒿中.尚友泗與洙
古來連雲第.翕赫衆競趨
漸臺暨郿塢.變滅纔須臾
聖門不朽事.廼屬陋巷儒
願君長保此.是亦顔之徒
