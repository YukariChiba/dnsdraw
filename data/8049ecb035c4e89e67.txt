性懶如嵇康.不沐已三歲
蟣虱擅封域.汙垢爲之地
譬之大諸侯.父死輒子繼
納汙固云久.用鉞豈得已
朝來湯沐具.縞素雪危涕
决河卷塵泥.崩風刮氛翳
弛擔坐茂樹.未足當快意
晚日瀝餘潤.寸櫛導積氣
蓬根入風露.浮爽到肝肺
却憂見斑毛.引鏡不敢對
彈冠一趺坐.茹連豈吾事
置之勿復道.我醉欲眠爾
