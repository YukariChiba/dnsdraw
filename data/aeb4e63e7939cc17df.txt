父母有男女.兄良必弟悌
天性所稟賦.初不煩法制
如何中道間.鬩牆成背戾
蓋由結婚姻.異姓以女妻
妻不嫻教訓.夫不恤苗裔
怨隙由愛惜.紛爭爲財計
浸潤日已久.同惡遂相濟
昆季若仇敵.長幼絕交際
孤然離索身.何以異狗彘
當思父母心.喜得賢子繼
爲彼慵懦兒.清陰均映蔽
如何我自賢.了不念同蔕
宜罄友于情.金蘭彰夙契
推心更及遠.落地皆魯衛
祥覽何人哉.高風馳萬世
俚言雖不文.將以助棠棣
