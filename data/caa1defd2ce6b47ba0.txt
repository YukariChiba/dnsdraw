宮漏清高處處聞.六街寂寂夜將分
南下河梁緬詰曲.北瞻禁闕鬰繽紛
黄金鎖閉斗城斜.白玉樓通上帝家
若木未光潛日月.神仙不動積煙霞
銅壺銀箭夜何長.杳杳亭亭未遽央
複道迴廊接西掖.千門萬戶遙相當
宛轉徘徊不能駐.復出宮城透宮樹
宮樹烏飛月欲西.燭光一道照沙堤
龍騎聯翩排閶闔.鳯帷岑寂對狻猊
廣庭肅肅延冠带.劍佩峥嶸百神會
施政發令四海春.廟堂垂衣天宇泰
