僕本儒家子.待詔金馬門
塵忝親近地.孤負聖明恩
一旦奉優詔.萬里牧遠人
可憐島夷帥.自稱爲使君
身騎牂牁馬.口食塗江鱗
闇澹緋衫故.斕斑白髮新
是時歲二月.玉曆布春分
頒條示皇澤.命宴及良辰
冉冉趨府吏.蚩蚩聚州民
有如蟄蟲鳥.亦應天地春
薰草席鋪坐.藤枝酒注樽
中庭無平地.高下隨所陳
蠻鼓聲坎坎.巴女舞蹲蹲
使君居上頭.掩口語衆賓
勿笑風俗陋.勿欺官府貧
蠭巢與蟻穴.隨分有君臣
