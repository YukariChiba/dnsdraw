卯飲貪引巵.夕食不厭腹
松醪灧玉池.鬰尊傲黄目
歸閑喜携幼.欣榮對夏木
頗笑屈原醒.寧甘馬周獨
詩筒發豪思.江月欲戲漉
每賡北海詠.未羨西鄰足
槽規長吉紅.蟻玩杜陵綠
醉鄉擬續記.書眼瞭可讀
時康萬戶春.興到七賢竹
筵虛艷姬舞.面想宮嬪沃
別腸驅藥使.健筆命騷僕
居然得良朋.清辭瀉壺玉
習池可聯乘.步兵有餘斛
誰能酒限拘.强效八州督
今年小麥好.豈屑官廩麴
嘉節迫蒲艾.早計數萸菊
客中真有佳.眼前喜無俗
賦殷金石聲.光粲牛斗屬
句到後三三.人誰賽六六
試編諸賢詩.第以伯仲叔
共成杜康傳.更聚山中族
萬事付亡何.乾坤一杯醁
