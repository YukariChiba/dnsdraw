清晨整冠坐.朗詠三百言.備識天地意.獻詞犯乾坤.
何事不隱德.降靈生軒轅.口銜造化斧.鑿破機關門.
五賊忽迸逸.萬物爭崩奔.虛施神仙要.莫救華池源.
但學戰勝術.相高甲兵屯.龍蛇競起陸.鬥血浮中原.
成湯與周武.反復更為尊.下及秦漢得.黷弄兵亦煩.
奸強自林據.仁弱無枝蹲.狂喉恣吞噬.逆翼爭飛翻.
家家伺天發.不肯匡淫昏.生民墜塗炭.比屋為冤魂.
只為讀此書.大樸難久存.微臣與軒轅.亦是萬世孫.
未能窮意義.豈敢求瑕痕.曾亦愛兩句.可與賢達論.
生者死之根.死者生之根.方寸了十字.萬化皆胚腪.
身外更何事.眼前徒自喧.黃河但東注.不見歸昆侖.
晝短苦夜永.勸君傾一尊.
