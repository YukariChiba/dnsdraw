天地有常運.成功須四時
斂藏苟不至.生養猶浪施
而況結夏屋.豈伊一人爲
向非來者賢.俯仰成棄基
余氏本望族.舊業祖所貽
流光被累葉.衍也復嗣之
華堂小荒茀.新築俄翬飛
老木傲風煙.脩篁拂雲霓
連峰累奇石.一鏡開清池
窗閒編簡橫.門外塵鞅希
封胡幾男子.晨夕相追隨
步趨朱與張.談笑書與詩
寧復綺紈習.所期君子歸
青桐韓家樹.丹桂竇氏枝
它年定儷美.吾言豈君欺
