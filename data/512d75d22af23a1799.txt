出郭雲尚明.及郊日忽暮
不思日晷短.却信雲色誤
駿奔六七里.逢店破亦住
澆愁幸殘尊.照睡聊短炬
荒雞喚野夢.晨起念速步
升車乃復下.故疾動中腑
昏眩懔欲絕.低徊不能去
僮僕强我歸.偶不隕中路
老至猶倚强.疾在自不悟
及慈一委頓.去死僅寸許
人生信浮脆.可笑何足懼
所懼棄官晚.行樂今已遽
