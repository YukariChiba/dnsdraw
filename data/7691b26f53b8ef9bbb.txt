先生廊廟姿.非直藩翰才
南州彩旗留.北闕丹詔催
重臣方暑行.停驂小裴回
客中載枚鄒.物外尋宗雷
遂窮天海觀.一豁風雲懷
眷言此靈山.自判宇宙來
登臨幾朱輪.滅沒隨飛埃
堂堂蔡與趙.繼者其誰哉
共惟勳業侔.况乃名節偕
伊余忝載筆.適值祖帳開
雖陪叔子游.獨抱湛輩哀
餞詩堪覆瓿.不敢鎸蒼崖
