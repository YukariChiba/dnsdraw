泯默抑幽抱.低迴挫高情
肥遯夙果决.羈旅猶牽縈
華摭有舊習.冷嗜無新營
醲鮮世所競.褒博日以輕
小人徇流俗.君子懷友生
浮𡏖豈不濁.澄淵元自清
丹楓昔雁落.綠柳今鶑鳴
蟄潜脫寒語.孳乳陶舒明
推排故已順.會合詎易并
燠景敞重屋.芳物綿修城
愧乏絲竹奏.劣奉殽蔌擎
張子霏玉屑.趙老宣金聲
予辯亦稍縱.遑恤聽矚驚
邂逅一茲醉.逝之南山耕
瞇目眩迅轍.剛心謝塵纓
彼我跬步間.奚翅重溟瀛
