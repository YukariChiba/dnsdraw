我乏青雲稱.君無買笑金.虛傳南國貌.爭奈五陵心.
桂席塵瑤佩.瓊爐燼水沉.凝魂空薦夢.低耳悔聽琴.
月落珠簾卷.春寒錦幕深.誰家樓上笛.何處月明砧.
蘭徑飛蝴蝶.筠籠語翠襟.和簪拋鳳髻.將淚入鴛衾.
的的新添恨.迢迢絕好音.文園終病渴.休詠白頭吟.
綠樹鶯鶯語.平江燕燕飛.枕前聞雁去.樓上送春歸.
半月縆雙臉.凝腰素一圍.西牆苔漠漠.南浦夢依依.
有恨簪花懶.無聊鬥草稀.雕籠長慘澹.蘭畹謾芳菲.
鏡斂青蛾黛.燈挑皓腕肌.避人勻迸淚.拖袖倚殘暉.
有貌雖桃李.單棲足是非.雲輧載馭去.寒夜看裁衣.
