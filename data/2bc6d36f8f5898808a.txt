少壯事已遠.舊交良可懷
百年能幾何.十載不得偕
念昔居鄉里.游處了無猜
飲食不相捨.談笑久所陪
拜君以爲兄.分蜜誰能開
齒髮俱未老.未至衰與頹
我子在襁褓.君猶無嬰孩
君後獨捨去.爲吏天一涯
我又厭奔走.遠引不復來
歲月杳難恃.區區老吾儕
況從與君別.多事歲若排
心力不能救.衰病侵骨骸
二子皆已冠.如吾苦無才
君亦已有嗣.骨目秀且佳
人事知幾變.會合終不諧
昨者本不出.豪傑苦自咍
欝欝自不樂.誰爲子悲哀
翻然感其說.東走陵巔崖
不意君在此.得春笑與詼
君顔蔚如故.大噱飛塵灰
我老應可怪.白髭生兩顋
新句辱先贈.古詩許見推
賢俊非獨步.故舊每所乖
作詩報嘉貺.亦聊以相催
