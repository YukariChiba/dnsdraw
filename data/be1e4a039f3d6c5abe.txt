造化有真機.寒暑不停軸
秋風促絡緯.春雨鳴播穀
一氣臂屈伸.萬事手翻覆
得牛或貽災.失馬詎非福
七侯梁冀誅.三妹國忠族
鼎貴正酣豢.旁窺已魚肉
自古聖賢徒.不耻貧賤辱
忠信以爲寶.豈弟而干祿
但信命行藏.不計得遲速
泰極必有否.剝爛乃爲復
一理無間斷.九卦要精熟
夢起獨忘言.窗前數叢菊
