事小不可忽.議或戒蜂蠆
蜂蠆之中人.始意脫己害
人兮怒一蠚.爲報速睚眥
白晝擿危巢.夜燭窮纖介
必獲而後已.立死以爲快
彼誠畜微毒.謂己有所賴
失於小不忍.而自取糜壞
吁嗟陰巧徒.毒萬蜂蠆大
包潛中善良.斷腕未足駭
小或一身危.甚則家族逮
淵微如鬼神.無隙可漏敗
君子被戕賊.守道不爲怪
有時醜迹露.事或無可奈
一旦吾道行.乃置之度外
使其自愧縮.似不容覆載
非力不足較.顧有盛德在
陰巧既常幸.蜂蠆胡不貸
