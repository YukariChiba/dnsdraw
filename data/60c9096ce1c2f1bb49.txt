竄身楚南極.山水窮險艱
步登最高寺.蕭散任疎頑
西垂下斗絕.欲似窺人寰
反如在幽谷.榛翳不可攀
命童恣披翦.葺宇橫斷山
割如判清濁.飄若升雲間
遠岫攢衆頂.澄江抱清灣
夕照臨軒墮.棲鳥當我還
菡萏溢嘉色.篔簹遺清斑
神舒屏羈鎖.志適忘幽孱
棄逐久枯槁.迨今始開顏
賞心難久留.離念來相關
北望間親愛.南瞻雜夷蠻
置之勿復道.且寄須臾閑
