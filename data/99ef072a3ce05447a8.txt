干禄本代耕.窮達敢自必
早遇高皇帝.九品對宣室
妄懷犬馬心.嫠緯不暇恤
上恩等天地.腰領免斧鑕
旋屬紹興末.暘谷瞻出日
賤臣復何幸.便殿首造膝
煌煌帝堯典.推擇首秉筆
愚忠雖懇欵.野性實坦率
飄然去周行.湖海抱沉疾
遠逰客窮塞.亭障秋蕭瑟
聖君終記省.萬里忽乘馹
同朝久凋謝.存者不十一
造廷故抱暗.下殿衰涕溢
蹉跎又十載.憂患豈易述
流年不貸人.白髮日夜宻
冠雖未即挂.馭己不容叱
尚覬公朝恩.養老霑散秩
閉門教子孫.志願真永畢
