青雲得志士.頤指快所欲
萬事付杯酒.粉黛貯金屋
嗟我骨相窮.不受富貴逐
嗜欲人所同.有時未免俗
青奴頗專房.高卧擎老足
黄妳最如意.開卷醒困目
暖寒命脚婆.凍衾轉暘谷
開樽喚湯婦.新醅溫酃淥
始得此四人.明珠不計斛
呼之即來前.相娛不相觸
時人皆笑之.畫餠豈充腹
我亦翻自笑.竹窗聽戞玉
