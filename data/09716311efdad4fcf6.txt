山城带嵩高.常候嵩高雲
雲興似焚柴.雨注如翻盆
田萊數百里.下澤猶平原
雖有耕鑿勤.不如霢霂恩
哀此民生微.所頼芻狗仁
乃知丘陵外.獨有五岳尊
今春苦淫霖.宿麥纔廑存
過夏乃不雨.窮秋氣如燔
象龍杳無藝.巫鼓空屢奔
豆苗落爲萁.藜莠乘冬溫
黔首困粒食.或有茹草根
賣牛供租賦.不忍聞此言
此事亦神羞.誰能叫其閽
登高望連峰.正見朝煙昏
