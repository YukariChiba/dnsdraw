泝流上嵩江.江闊流益峻
時方良月初.打頭惡風信
老翁把柂立.首叫尾必應
大男前運篙.風激水還噴
小男上拽縴.石行跲復奮
後退輒丈尋.前躋不尺寸
偪仄一堵中.危坐易慵困
冷雨去復來.前山邈難認
江天暮漸低.好風來一瞬
帆飽去如飛.兩程疑可併
舉杯囑月山.凡物有定分
壯年登王官.轉盼更五閏
星沙罹閔艱.日轂轉顛頓
方頭忤時流.失脚落陷穽
巧宦疾以馳.笑我拙而鈍
如登今日舟.易退難於進
自知平生事.百欠無一剩
饑寒驅出山.歌笑破羣悶
獨有不自欺.心可與天印
人爲固多端.天定或能勝
願如晚來風.先逆後乃順
得酒且酌斟.升沉付天運
有窮必有通.無喜亦無慍
