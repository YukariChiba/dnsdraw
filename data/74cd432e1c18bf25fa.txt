老來書興獨未忘.頗得薛老同徜徉
天下有識推鑒定.龍宮無術療膏肓
淮風吹戟稀訟牒.典客閉閣閑壺漿
吟樹對山風景聚.墨池濯硯龜魚藏
珠臺寶氣每貫日.月觀桂實時飄香
銀淮燭天限織女.烟海括地生靈光
儁兒乃是翰墨侶.俠竹不使輿衛將
象管鈿軸映瑞錦.玉鱗棐几鋪雲肪
依依烟華動勃鬰.矯矯龍蛇起混茫
持此以爲風月伴.四時之樂樂未央
部刺不糾翰墨病.聖恩養在林泉鄉
風沙漲天烏帽客.胡不東來從北荒
