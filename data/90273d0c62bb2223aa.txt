我昔還自南.從此適舊許
再歲常杜門.壁觀無與語
何人自驚顧.未聽即安處
亟逃潁州籍.來貫汝南戶
妻孥不及將.童僕具樽俎
身如孤棲鵲.夜起三繞樹
故人樂安生.風節似其父
忻然暫一笑.捨我西南去
去已還閉門.時作野田步
蕭條古僧舍.遺像得顔魯
精神凜如生.今昔吾與女
已同羈窮厄.但脫生死怖
幸世方和平.有土非寇虜
春寒燒黄茅.晝飯煮青茹
何必潩上田.幸此足粳稌
歸心念狂簡.裁製時已莫
