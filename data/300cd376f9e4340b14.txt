客有東征者.夷門一落帆.二年方得到.五日未為淹.
在浚旌重葺.游梁館更添.心因好善樂.貌為禮賢謙.
俗阜知敦勸.民安見察廉.仁風扇道路.陰雨膏閭閻.
文律操將柄.兵機釣得鈐.碧幢油葉葉.紅旆火襜襜.
景象春加麗.威容曉助嚴.槍森赤豹尾.纛吒黑龍髯.
門靜塵初斂.城昏日半銜.選幽開後院.占勝坐前簷.
平展絲頭毯.高褰錦額簾.雷捶柘枝鼓.雪擺胡騰衫.
發滑歌釵墜.妝光舞汗沾.回燈花簇簇.過酒玉纖纖.
饌盛盤心殢.醅濃盞底黏.陸珍熊掌爛.海味蟹螯鹹.
福履千夫祝.形儀四座瞻.羊公長在峴.傅說莫歸岩.
眷愛人人遍.風情事事兼.猶嫌客不醉.同賦夜厭厭.
