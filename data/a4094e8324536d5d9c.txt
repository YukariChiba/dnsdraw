象帝胚渾散.愚公轍跡開
横行四極外.蟠據九河隈
岪鬰天閽近.峥嶸地軸回
陽崖明草樹.陰壑轉風雷
波沓羣峰涌.雲奔峭壁來
猿巖垂磊落.龍窟鬭喧豗
噴雨驚湍灑.跳壘巨石頽
平途憂屐折.跬步戒輪摧
覆頂千春雪.緣潭萬古苔
谷盤容國士.髓裂餌仙才
晉市飛樵札.燕郊落燒煤
棋圖分冀野.蟻壤認叢臺
在昔王塗塞.嘗聞霸略恢
嚴關陰伏甲.間道夜銜枚
挾詐揮金斗.貪功襲墨縗
戰場空爝火.京觀悉蒿萊
險易曾何變.興亡只可哀
隆平方恃德.襟带自崔嵬
