江上冬日短.裴回草堂暝
鴻當絕塞來.客向孤村病
緜緜起歸念.咽咽興微詠
菊逕月方高.橘齋霜已併
盤飱蔬粟粗.史籍籤牌盛
目冷松桂寒.耳喧兒女競
開瓶浮蟻綠.試筆秋毫勁
晝戶亦重關.寒屏遞相映
詩從騷雅得.字向鉛槧正
遇敵舞蛇矛.逢談捉犀柄
無名升甲乙.有志扶荀孟
守道希昔賢.爲文通古聖
幽憂廢長劒.顦顇慚清鏡
祗會魚鳥情.詎知時俗性
浮虛多徇勢.老嬾圖歷聘
既不務人知.空餘樂天命
吾家在田野.家事苦遼敻
耕稼一以微.囷倉自然罄
愁襟風葉亂.獨坐燈花迸
明發成浩歌.誰能少傾聽
