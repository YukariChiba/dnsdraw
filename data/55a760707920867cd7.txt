東籬采采人歸來.長歌三嗔書生老
子方青春志紫霄.種菊幽探計何早
一枝可愛况千叢.想應苦吟被花惱
西風浩然天池秋.白露霏空下百草
此時此花抱幽貞.寧衒世間顔色好
日斜寒照萼明韡.霜輕浄澈香遠到
淡焉見謂山澤癯.淵乎我愛其似道
荒畦野逕尤愜性.何似移根伴枯槁
雖知晚節亦何用.爲制頹齡聊自保
