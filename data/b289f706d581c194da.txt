名山閲萬古.明月來幾時
顧遊屬中秋.萬里雲霧披
心閒境亦靜.月滿山不移
况茲九曲溪.正漾清漣漪
呼舟星村來.十客琴觴隨
此客俱不凡.灑落同襟期
居然命釣艇.造席不復疑
陶兀入醉鄉.伴我老不羈
臨流振衣袂.颯颯剛風吹
銀盤轉巖阿.兩川光渺瀰
崚嶒大王峰.嵌竇渺可窺
雲軿與鳳釵.來往誰可知
但聞山桂香.繽紛落殘巵
酒酣各言志.抗論不少卑
諸君愛軒冕.許身臯與夔
矯首青雲衢.塵鞅甘羈縻
那知涉幻境.百歲黍一炊
風波世上險.日月壺中遲
何如歸此山.相樂從希夷
