人生無先知.頗欲邀後福
自言苟依違.安得有顛覆
伯喈英偉資.高義甚敦篤
不爲左回天.輒作流水曲
立朝有公言.誰能保家族
朝奏皂囊封.暮就洛陽獄
晚節不自守.一跌變前躅
起依千里草.九徙如轉軸
卓死固已久.安得復嚬蹙
琴中知殺氣.此理反未燭
陋哉王司徒.避謗私欲戮
公忠信安在.志操等流俗
何能起頹綱.此輩真碌碌
