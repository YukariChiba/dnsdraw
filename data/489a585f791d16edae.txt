不歸丹掖去.銅竹漫云云.唯喜因過我.須知未賀君.裴度
詩聞安石詠.香見令公熏.欲首函關路.來披緱嶺雲.白居易
貂蟬公獨步.鴛鷺我同群.插羽先飛酒.交鋒便戰文.李紳
鎮嵩知表德.定鼎為銘勳.顧鄙容商洛.征歡候汝墳.劉禹錫
頻年多謔浪.此夕任喧紛.故態猶應在.行期未要聞.裴度
游藩榮已久.捧袂惜將分.詎厭杯行疾.唯愁日向曛.白居易
窮陰初莽蒼.離思漸氤氳.殘雪午橋岸.斜陽伊水濆.李紳
上謨尊右掖.全略靜東軍.萬頃徒稱量.滄溟詎有垠.劉禹錫
