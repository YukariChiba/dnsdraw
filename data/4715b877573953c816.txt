我於文字無一精.少學五言希李陵
當時巨公特推許.便將格力追西京
卞和無足定抱寶.乘驥走行天下老
玉已累人馬不逢.皇皇何之饑欲倒
還思二十居洛陽.公侯接跡論文章
文章自此日怪奇.每出一篇爭誦之
其鋒雖銳我敢犯.新語能如夏侯湛
于今窮困人已衰.不見懸金規呂覽
乃遭吾子求琢磋.珠璣獲斗奈我何
