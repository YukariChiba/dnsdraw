急急西落日.浩浩東去波
日落波不停.浮生能幾何
青雲身未上.白髮頭已多
金印未佩腰.道路成蹉跎
一朝忽得志.頓忘貧賤事
八珍食方丈.華轂駕天駟
民瘼無術醫.貪狠有心恣
無何觸天網.禍淫諒不爽
餘殃及子孫.豈只身長往
寄語求名士.得志莫如此
不善宜先知.行道慎莫止
仁恕及蒼生.忠貞輔天子
好爵終自縻.盛烈垂千祀
西日與東流.任彼催寒暑
須知君子人.身死名不死
