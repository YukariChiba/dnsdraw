窮冬滯空山.風雨何凄迷
馮夷工剪水.有技不肯施
俄於夜未分.六出紛葳蕤
但見草壤間.疊疊生玉枝
須臾遂彌滿.匼匝生四圍
突兀千丈高.浩無膚寸遺
寒林遠映带.一色相參差
天工呈大巧.幻出此段奇
遂令翳薈間.瑣碎玉作姿
安得借化冶.烹鍊如銀爲
勿使見睍消.有若朝露晞
巨靈與夸娥.負挾從我歸
以此幾嵯峨.森列置八維
爲民除熱惱.盛夏袪炎威
金石可流爍.天瑞無變移
良宵著明蟾.遶以波琉璃
四時照吟筆.千古凝清輝
