江陵城西二月尾.花不見桃惟見李
風揉雨練雪羞比.波濤翻空杳無涘
君知此處花何似.白花倒燭天夜明
羣雞驚鳴官吏起.金烏海底初飛來
朱輝散射青霞開.迷魂亂眼看不得
照耀萬樹繁如堆.念昔少年著遊燕
對花豈省曾辭桮.自從流落憂感集
欲去未到先思廻.祗今四十已如此
後日更老誰論哉.力攜一尊獨就醉.不忍虛擲委黃埃
