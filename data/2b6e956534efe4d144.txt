皇羲寂已久.澆俗無還淳
如何張村甿.杳杳全其真
豈不有妻孥.茅茨甘賤貧
豈不憚疲勞.務時勤耔耘
脫俗未爲貴.而今焉辟秦
青城足躋攀.那染龜城塵
枸杞薦盤蔬.殊非關養身
安常樂有餘.熙然阜長春
奚其壽而康.無知斯體仁
靜言逐臭夫.迷途少知津
猥云老人村.郊荒絕酸辛
筋骨由堅强.誰謂存其神
井蛙議滄溟.夫豈窺崖垠
作詩賦張村.逝將同野人
