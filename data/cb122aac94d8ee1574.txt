刓方利祿媒.抱道俗不省
詩書工發冢.孰起世儒病
錢侯挺直節.蠻徼復蘭省
劍氣夜星明.鵰翮秋霜耿
上前論世務.萬乘爲首肯
平生中原慮.壯歲左符請
不作黄閣想.擬試白羽秉
孤忠當宁知.宏圖時宰領
羣兒須圓曲.謂可力勝命
彼此計乘除.得甓喪崇鼎
平生信所得.一鑑照萬境
幕中辭脂韋.客右進嚴冷
主簿聱牙伯.評俗怒生癭
令君强項翁.爭事不藏頴
但有周舍思.可無衛武警
我亦意行者.泥古志未逞
朝來聽名理.剪燭延落景
寸田殊易荒.有頼剔榛梗
效奇乏良策.汲深慙短綆
惟期佩公言.不墮頹俗穽
