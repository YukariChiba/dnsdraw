張侯表表霜松立.嗜酒清狂餘故習
長年種秫學淵明.門外溪流和月汲
手調溪上百花乳.十日煉成冰雪汁
糟牀夜聽秋雨注.詩腸曉放春風入
飽聞誇說未曾見.但笑書生便飲濕
爾來消渇卧江海.更似枯魚過河泣
傾家餉客古人事.坐看兵廚千斛給
那知日飲無骨相.咫尺公榮殊不及
西風昨夜到林杪.左手蟹螯行可執
新醅早晚定堪斟.凍蟻浮缸應戢戢
心知問字寂寥久.會遣鳴鞭馳送急
呼兒洗盞酹先酒.爲君快作長鯨吸
