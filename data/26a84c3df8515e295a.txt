竹榻破壞久.隅稜類繩橋
扶身輕坐之.不敢直我腰
動小響已大.搘嚴勢仍搖
鋪氈蔽其顔.倚以度晨宵
醉卧稍安貼.如舟乍停橈
愁醒輾轉多.似泛八月潮
欲下必以緩.將登未嘗跳
奴僮爲我憂.疑我或悵怊
訝我合改置.我心豈其遥
所嗟成與虧.本以材用招
念此蒼翠幹.初非願枯焦
唯難逃匠手.遂與歲月凋
物固不求舊.人貧自無聊
憐强棄其衰.此志亦已恌
我有四壁宅.塵書映空瓢
何嫌此榻存.且以異貴驕
