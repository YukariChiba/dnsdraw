七十已過半.所向意不如
一官計大州.僕僕畏簡書
酒薄不可醉.歌舞見已疏
亦有淡生活.詩成自相紓
池面數尺地.荆棘試翦除
爲覓桃李花.養根待春初
日暮公事已.呼童細耘鋤
稍稍浄朽壤.依依列荒墟
歲月能幾何.坐見紅綺舒
更須土脈動.藝柳分芙蕖
賞心固難事.寓目良有餘
即此且痛飲.三年冀安居
勿言傳舍耳.吾生亦蘧廬
苟無名利著.朝市均樵漁
