石城諸峰入天半.曾隨騎吹經行遍
梅花換歲初不驚.驚報行春再出城
官甑晨炊雲子玉.兵厨夜壓秦淮綠
尚書親餉老農夫.塞道夫須兼獨速
勸農文字不怪奇.知道尚書愁我饑
有如山農出南溪.老穉隨觀韓退之
叟携羣穉穉扶叟.一生祗識茅柴酒
尚書賜酒誰得嘗.瓦盆滿引無升斗
今年好風來自東.五風十雨堯日同
尚書歸去作相公.當寄豐年書一封
