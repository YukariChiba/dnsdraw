窮秋風落山.歲事幾轉軸
蕭然四壁空.觸眼困羈束
我塵已生甑.兄亦未有屋
少也不如人.自視真陸陸
北阮烏賀蘭.絕影追風足
誰知薦圜丘.乃用繭栗犢
棄置勿復陳.萬事蕉夢鹿
渺渺天界高.宫黄著畦菊
能來慰艱勤.濁醪巾可漉
雖無熊耳杯.要自尊中淥
屬厭謝珍羞.無禍可當福
回觀夸奪兒.往往加煩促
