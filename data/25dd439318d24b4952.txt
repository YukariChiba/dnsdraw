梅花似是東君客.漏洩春風犯寒坼
冰肌玉骨照雙泉.應爲孤根借泉脈
先生狂得次公醒.詩思藹藹飄晴雲
爲憐老拙有舊分.俾預勝賞沾清芬
我時被酒酒初透.香撲鼻端曾一嗅
别來飛雪往未能.想見精神愈高痩
西湖處士真詩仙.東坡老人所推先
豈知此花自奇絕.神助妙語相争妍
浪言投李報瓊玖.牛後何如作鷄口
我今無物報投瓊.木李雖輕聊藉手
先生標致良可人.此詩不減花娉婷
相當欹枕初得句.夜興冠坐如驚霆
願君追作淮夷雅.換取公卿重文價
嗟予衰矣不復論.但欲高門容駟馬
