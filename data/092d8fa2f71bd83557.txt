比報趨魏闕.俄從三館游
此地非人間.清絕乃瀛洲
時應陪羣仙.記帝蓬萊丘
中有白玉京.五城十二樓
胡爲憑熊軾.復泝巴江流
觀者盡驚歎.怪子不少留
無寧薄蓬萊.顧欲守一州
自云見帝所.侍御皆和柔
始知未鍊形.難與洪崖儔
不如在下土.爲民除瘡疣
屬予持漢節.夙夜愧且憂
日聞民呻吟.蓋甚魚掛鈎
幸子爲之主.其病往必瘳
何由使有邦.人人得賢侯
