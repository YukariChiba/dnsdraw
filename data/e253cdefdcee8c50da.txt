正午風色高.遂泊蒼溪縣
層崖抱林木.有寺藏葱蒨
出船步危磴.蔭密頗縈轉
上到金仙家.緣空列臺殿
修篁掛懸溜.坐覺炎暑變
老僧曉經論.言語何貫穿
引我上高閣.闌干俯江面
寥寥百里內.山水盡奇觀
誰謂羈旅中.所見皆所願
汀洲白鳥聚.井邑青烟散
樂此暮忘歸.疏鐘起岩畔
徙倚下松門.尚怪舟人喚
