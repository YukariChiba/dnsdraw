高堂突兀生崇岡.於菟眼電牙磨霜
古言市虎人不信.誰信挾一來座傍
衆犬僵仆兒輩走.猛士腰弩成蹶張
老翁卒見亦驚怪.便欲騎取參西皇
乾坤戾氣産尤物.誰爲驅雷入神筆
古樹蕭蕭風刁刁.陰崖幽幽雲墨墨
橫行屭贔不畏人.弄子庭除成穴窟
藍田飲羽驚夜行.今乃捋鬚當白日
畫圖畫虎心自知.觸目或疑猶喘息
世間多少涪村民.毛爪未完心已易
