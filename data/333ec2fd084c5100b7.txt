孤亭疊嶂東.宛是古屏風
每到天將暮.渾疑日再中
餘霞猶散綺.新月已張弓
一水漪漣媚.千巖木葉紅
玳筵何烜赫.火宅忽牢籠
隙晃歸巢燕.簷拖截澗虹
果迷丹橘熟.洞訝赤城通
似燒連松塢.如斑染竹叢
近邀青瑣客.來伴紫芝翁
望久情無倦.吟多興未窮
陽烏看黯黯.歸馬恨怱怱
會待長棲隠.青冥逐去鴻
