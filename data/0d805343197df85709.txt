桃李多芳妍.開落如春風
託身終自天.花不百日紅
殘月望朝日.各自相西東
爲君整儀容.照水不照鏡
爲君進甘旨.君視肉有堇
悲歌欲感君.聲若君不聞
金玉徒結君.君看若浮雲
父母長嘆息.謂兒好容德
脂澤固不妍.珠翠亦無色
娉婷艷陽春.自醜不自惜
君心河漢流.爲雨不復收
妾心東流水.赴海終不止
