蘇公滄洲趣.日夕懐山陰
公堂植珍木.寄夢天姥岑
亭亭碧玉榦.氣象俯喬林
雷霆已難拔.霜雪何敢侵
蒼皮卷鱗甲.細葉抽鋒鍼
稍出珊瑚枝.中含笙磬音
鸞鳯待棲息.詎肯容凡禽
西風蕩積雨.畏日方流金
潭潭宗伯府.窈窕巖谷深
北窗卧羲皇.笑語合朋簮
蒼生望安石.出處本無心
萬象入毫端.四溟納胸襟
文房爼豆列.武庫矛戟森
甘棠愛召伯.勿使螻蟻尋
世俗多貴遠.豈知古猶今
他年老東山.應記梁父吟
