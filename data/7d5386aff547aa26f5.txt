夜漏欲盡雞初唱.夢到神仙信非妄
泉流直舂碧澗底.松根橫走蒼崖上
徐行林際遇飛橋.峭壁驚濤臨萬丈
非惟履嶮足踸踔.已覺處憂神悄愴
空巖滴乳久化石.寶蓋珠瓔紛物象
鬼神慘澹疑欲搏.龍蜃蜿蜒誰敢傍
長眉老仙乘白雲.握手授我綠玉杖
三生汝有世外緣.一念已斷塵中障
雖云曩事不復憶.憐汝瞳子神猶王
何須更待熟金丹.從我歸哉住崑閬
