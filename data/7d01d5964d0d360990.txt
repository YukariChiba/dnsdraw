自荆入蜀路險絕.墨猿聲中膽欲折
萬州江頭舍舟楫.又趣擔簦窮岌嶪
危磴連雲如積鐵.亂石砭足十九跌
僕夫流汗馬吐舌.遥望盤龍拄天脅
懸瀑落巖噴霏屑.中間有亭曰飛雪
十里陰風寒入髮.人言此地無六月
火雲射地人不暍.誰知利欲所熏灼
以身試險車結轍.伐性焚和火如烈
試於此亭解羈紲.呼取大斗酌甘潔.一飲令君消內熱
