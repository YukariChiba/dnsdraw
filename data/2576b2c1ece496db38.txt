太紫異垂象.河洛殊出符
卜食綿往祀.宅中雄別都
旋宮千萬門.層城十二衢
佳麗帝王州.爽塏神明區
過位思自飭.檐闕在必趨
琉璃映瓦翼.瑲琅耀金鋪
白日互蔽虧.凉風倏來蘇
仰視制作雄.疑有神物扶
始知壯麗功.不使來世逾
擇材自千章.衒巧非一圖
儻無日新美.何以除規模
西賓尚餘諭.望幸猶踟躕
何當樹翠華.萬玉趨赤塗
