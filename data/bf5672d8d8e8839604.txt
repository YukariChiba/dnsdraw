耀靈浴虞淵.光屬朝夕池
氤氲滿寰宇.幽草無閒枝
岷山玉嶺花.寸根武陵西
寒搖塞北霜.疏影何葳蕤
春意已浩蕩.造物夫何爲
煙條凝淥雨.纈彩紅參差
下有濯錦泉.清泠鑑毫釐
佳人古西子.徬徨水之湄
蘭苕採朝露.佩服良所宜
凜然冰雪顔.效嚬那可希
江國日云莫.無媒鬢如絲
願言配君子.獨立無言蹊
誰獻常山根.與之植龍墀
