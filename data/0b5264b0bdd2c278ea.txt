迎送亭.亭邊柳色何青青
樹頭風和鵲聲喜.朱甍碧瓦煙光凝
路人矯首城南北.牓字新題照阡陌
金牌天使走馬來.蕃官出門餞迎客
車頭老人扶軛行.自言身是宋遺氓
斯亭豈爲迎送設.殆欲迎宋非虛名
南人側耳驚相顧.此語端能卜天數
說與征夫且緩驅.往來怕見征塵污
莫折亭前百年柳.曾經宋德栽培久
只期南望翠華歸.再拜馬前稱萬壽
