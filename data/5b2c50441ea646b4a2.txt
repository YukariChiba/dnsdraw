冷風吹海煙霧開.繡衣使者天上來
手持天書傳天語.促起天下豪傑魁
下堂拜命汗如雨.上堂鳴鼓旌旄舉
要令南國生清風.不辭馬上蒸溽暑
平生直氣高蒼穹.四海草木聞威風
業以自任如伊尹.那使流言動周公
君臣今日機鋒契.六十九州歸重寄
屠龍事業警狗偷.談笑定縛吳元濟
功成上天相都俞.指呼瓦皪化華胥
日闢農桑三萬里.二十四考書中書
我今流落窮吞紙.蟾蜍爬沙鞭不起
歸歟自築茅三間.爲作野史書雄偉
