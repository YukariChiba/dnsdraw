舟子抱雞來.雄雄跱高岸
側行初取勢.俯啄示無憚
先鳴氣益振.奮擊心非愞
勇頸毛逆張.怒目眥裂盰
血流何所爭.死鬭欲充玩
應當激猛毅.豈獨專晨旦
勝酒人自私.粒食誰爾喚
緬懷彼興魏.傍睨當衰漢
徒然驅國衆.曾靡救時難
羣雄自苦戰.九錫邀平亂
寶玉歸大姦.干戈託奇算
從來小資大.聊用一長歎
