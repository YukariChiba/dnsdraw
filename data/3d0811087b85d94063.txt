謝公晨策花崖登.杜陵早起開前林
徽之朝挹西山爽.退之曉望南山稜
古人看山自有候.箇中意味誰探尋
林霏夕斂羣動息.澤氣宵上英雲蒸
不於此際毓神秀.安得向曙嵐光凝
平生苦不識夜氣.見山忽得鄒人心
卷書默坐會有得.此豈文字能摹臨
斯亭題扁有咀嚼.慎勿只遣供閒吟
直須齩破第一義.庶幾山鬼逢知音
