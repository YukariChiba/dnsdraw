儒服若煙海.幾人潛聖心
難才成自昔.賤學况于今
夫子獨神解.明時何陸沉
大羮無和味.至樂寡知音
磳磴貂裘弊.飄蕭鶴髮侵
遊秦不得意.思越動長吟
甑米難求玉.經囊益少金
拂衣謝賓友.縱棹指雲岑
積葉迷幽逕.荒藤絡舊林
澗猿驚重至.野老喜相尋
山色猶當戶.絃聲不變琴
人生貴適意.何必慕華簪
