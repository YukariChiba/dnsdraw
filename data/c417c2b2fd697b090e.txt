涵養當用敬.進學在致知
如車去隻輪.跬步不可移
夫子受師說.惟敬實所持
升堂逮易簀.參倚日在茲
遺言落人間.考論極研幾
是心要收斂.中不容毫釐
大學著明法.格物及楷梯
放心苟不收.窮格將安施
古人貴爲己.末俗多外馳
豈無實踐者.茲焉當反思
晚生拜遺像.敷衽跪陳詞
願言服予膺.沒齒以爲期
