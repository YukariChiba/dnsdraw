琴聲類箏笛.俗手多一律
伊嚘悅兒女.焦急涴桐漆
予嘗爲作評.當是養心術
大絃寬而和.小絃精且密
製作務高雅.資材在清實
既鼓復以歌.其氣可平壹
昨從東海君.置酒風月室
歡然十指間.揮弄俄頃畢
灑落冰雪容.輝潤金玉質
人品既如許.古樂復在膝
顧予面生塵.見之頗自失
急歸卧南山.十日不敢出
