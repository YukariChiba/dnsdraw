上帝降斯民.厥初存秉彝
古昔世教明.大道行坦夷
裘葛順冬夏.飲食充渴饑
非有慕于外.夫婦皆與知
嶽瀆氣既分.民風日澆漓
仁義既榛塞.教化悲陵遲
隠然善端著.不勝姦僞滋
其至藉吾道.紛紛取世資
陽尊若示公.陰叛實濟私
孟氏極雄辯.剖晰精毫釐
言言七篇在.炳如日星垂
千載嗟晦蝕.大義誰復提
延陵有佳孫.好學謹操持
傳授有所自.源派分江西
若爲日用功.義利早辨之
細讀象山記.妙意良在茲
願言不爲穫.努力但耘耔
堂前有松桂.年年長柯枝
生意不自已.何心論報施
請子對佳木.長哦經德詩
