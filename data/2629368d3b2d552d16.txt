夢回聞打窗.曉起喜覆瓦
江山驚晝永.秀色玄相借
升鞍風便旋.浩蕩春隨馬
不憂江瘴生.更喜麥連野
湘山宜可老.慶弔同里社
乃爾廢推擠.眷此多賢者
湖山薝蔔林.爲我花連夜
想見老居士.擁衲清入畫
山陰興未盡.玉麈思對把
政恐觸機鋒.怒遭握拳打
遙知和此詩.呵筆意閑暇
妙語鬭清妍.正圍紅粉寫
