慶元夏四月.所至喧博雞
小市車不通.引首望其逵
雞籠三尺高.雞價千錢提
苦云輸錢少.取取鬭樣歸
小兒博手短.顛走歌呼齊
搜携遍村墅.往往空其棲
或買鵝代之.亦取雞爲辭
僕夫告我言.官人那未知
聚呶已跨日.來初知爲誰
余無五行學.覺有纖芥疑
老距不可臛.利觜長安施
更訝十錢片.一博多得之
歸尋故老問.始云眼見希
因之互猜愕.傳來又夸毗
或謂近雞禍.或言雞者饑
歲行將在酉.事應恐在茲
聖明攸好德.百祲潛光輝
蠢茲朱衣者.萬萬不關時
但疑一種類.爭雄無兼雌
更恐坊市內.相望野雞啼
豈將有微沴.神者預啟其
乖風感乖氣.朗鑒尚表微
人言良過矣.邦禁亦未非
我欲效風人.聊賦博雞詩
