我祖紹聖初.蓋亦登名第
君家龍圖公.實托同年契
豈知渡江久.遊宦各零替
低頭藉世祿.悵望月中桂
宜爲俗輩嗤.敢作臺閣計
子方英妙時.文已合斯世
煌煌慶元春.南省果高綴
相看慈恩塔.益振子苗裔
如鳳千仞翔.如鶴九臯唳
從茲恢遠業.其肯負六藝
志尚昔之賢.仕明古之制
清明到華要.慶會屏氛翳
歎我正浮沉.期子轉磨礪
載詠章泉詩.詞林信根柢
