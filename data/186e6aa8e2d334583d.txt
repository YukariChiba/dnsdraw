天下名洞天.有山必有水
餘杭山水窟.神仙所棲止
仙人乘雲去.玉蛟留潭底
至今雷雨夕.蛟睡時驚起
爪劈巖石裂.石罅滴乳髓
涓涓泉流出.半垂白鳳尾
風來琴筑響.月照纓絡侈
曲折納深池.徹底清且泚
築亭當澗衝.木石相表裏
翠壁潤含烟.層峯去天咫
道人幻出奇.指顧猶未已
忽驅蛟走鬭.瞬息八百里
怒氣挾奔霆.草木爲披靡
兒童驚震掉.面若槁灰死
達人本大觀.談笑自隠几
須臾羣動息.靜坐窮物理
水石本無心.相激一至此
