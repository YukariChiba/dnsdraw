萬國乾符正.千齡鼎祚長
春禖膺眷顧.甲觀肇休祥
紫極聯前曜.青宮位少陽
五雲凝喜色.重日爛榮光
繼體臨崇福.承顔侍未央
犀簪羣后表.象輅兩宮旁
氣接金行爽.天開火德昌
慈皇年有永.大帝壽無疆
欽愛誠彌篤.溫文德自彰
喬枝方疊蔭.瓜瓞寖垂芳
儲禁銅扉肅.官僚玉佩鏘
旌麾張十戟.筍簴列三廂
恭命來南紀.馳情望左坊
也叨持虎節.莫預獻鸞觴
海潤涵羣彙.霞騫映四方
願言申戩穀.夷夏仰元良
