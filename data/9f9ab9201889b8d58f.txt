夕照銜半壁.煙霏淡横練
呼風掛帆席.晚著淮東岸
波流蕩伏龜.山脚插秋漢
白塔欻飛動.紺宇鎖華煥
小閣候潮平.微徑依山轉
雲林杳靄間.歷歷皆奇觀
十年客京洛.每抱轅駒歎
何意頓蕭然.朝來舟出汴
眼界霄壤分.骨相仙凡換
鱸從秋後肥.米到淮南賤
幸脫兵火餘.苦爲塵網絆
滄海寄餘齡.去此不難辦
招邀謫仙人.騎鯨遊汗漫
