高詞自班馬.短句亦陰何
輸寫無窮已.懷山赴壑波
深耕待銍艾.療饑乃嘉禾
機雲共一時.未信來者多
老病愧群豪.魚山臨東阿
蘇公門下客.事業皆不磨
孫寶暫主簿.靈槎會窮河
它年九功敘.當使睦者歌
業虡置牙羽.管簫復森羅
鏞鐘欠一鐸.未害大樂和
却欲從浮海.珊瑚爛紅柯
龍門雖箭駛.此志未蹉跎
丹沙還黑髮.流景爾則那
仇池出一派.分江定有沱
