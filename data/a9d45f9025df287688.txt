我年三十二.鬢有八九絲.非無官次第.其如身早衰.
今人誇貴富.肉食與妖姬.而我俱不樂.貴富亦何為.
況逢多士朝.賢俊若布棋.班行次第立.朱紫相參差.
謨猷密勿進.羽檄縱橫馳.監察官甚小.發言無所裨.
小官仍不了.譴奪亦已隨.時或不之棄.得不自棄之.
陶君喜不遇.顧我複何疑.潛書周隱士.白雲今有期.
