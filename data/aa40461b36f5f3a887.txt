霧中楮皮厚一尺.岷溪秋浪如藍碧
山僧夜抄山鬼愁.白雪千番沍墻壁
裁成素被劣繒綺.故人聊助蘇門癖
經年鼾鼻吼蝸室.睡魔已作膏盲疾
蕭蕭散髮臥南窗.腹稿未成空費日
小兒惡寐驚踏裂.村妻手線自縫密
幸無寒泪泣牛衣.却有春温借光逸
的知非布誰譏詐.沙汰襆歸安足訝
合歡若繡雙鴛鴦.出門便有連城價
世外浮華雖自許.錦爛珠光變爲土
落日南柯一夢回.斷雲流水無尋處
