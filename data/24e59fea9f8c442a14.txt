英英魯公.人中之龍
爲唐宗臣.見危納忠
巨盗起燕.朔部風從
獨嬰孤城.以抗其鋒
功雖不終.志實可則
間關造朝.號爲耆德
糾繆繩愆.毅然正色
姦邪媚之.擯使去國
蹇蹇匪躬.險夷一節
迨其耄年.奉使希烈
氣沮兇逆.誠貫金鐵
身雖可隕.名不可滅
巖巖高堂.榜曰忠義
非公遺像.其孰當置
登斯堂者.宜仰而畏
師友其人.無公是愧
