誰剜太素一拳石.石殻皴皺涵芳塘
塘中清淑族查滓.積成土塊如浮航
三千界分有南贍.休王帝伯更皇王
堯衢漲作九年潦.秦火煎成百沸湯
入昏出曉烏兔浴.韜風蓄電蛟龍藏
巫姒鑿開通浩浩.女媧煉熟補蒼蒼
三山縹緲出塘外.人云此是蓬萊鄉
誰令海乾白石爛.黑風吹散天風裳
黿腥蜃穢贔屭立.蝦螺鰍鱔生毫光
西江老子一口吸.噴作萬頃澄汪汪
何當長嘯挈斗柄.與君塘上酬酢傾天漿
