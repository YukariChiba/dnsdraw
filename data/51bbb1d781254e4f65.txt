無子雖可悲.有子未爲喜
斷以釋子言.莫非假合耳
杜陵詠爲麟.瑞物能有幾
昌黎謂之梟.惡德乃類是
無之恐無後.有之亦爲累
苟非弗克肖.曷若聽其逝
顔路之亡回.宣尼之喪鯉
此皆長而賢.痛甚于幼死
夷甫雖嘗云.情鍾在我輩
過哀亦奚爲.安有復生理
子夏空失明.季札號知禮
吾友方盛年.何憂乏良嗣
