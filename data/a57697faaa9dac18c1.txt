峩岷西南橫.盤石含靈光
有蓄不得發.澒洞難卷藏
泄爲萬夫豪.聯翩鬰相望
緬懷嘉祐初.赫赫都官郎
著龜抱先識.虎豹披其章
幕府西陲開.挾策驅酋羌
喑啞竟莫吐.反被按劍防
青天徒昭昭.萬里自投荒
直氣終凜冽.身仆心難僵
高平伊周徒.奏疏排未央
忠義一朝振.朱鳥吞光芒
還知百歲後.生此雛鳳凰
粲粲五色羽.欲下虞廷翔
先民重世德.君子思不忘
祝君期無忝.追攀軼飛揚
會使坤南隅.氣象還蒼茫
