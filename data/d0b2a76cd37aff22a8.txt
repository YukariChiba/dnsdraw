君成道.去何許.寂寂空山號行府
自從漢末人相值.因循今莫覩
凄凉古廟落嵓隈.水遶閒庭縈嫩苔
敕令立觀奉香火.屈指三十年中來
道士張君見奇古.精力强明奈寒暑
從前觀心力勤苦.經畫一新舊堂廡
嘗聞仙者好樓居.傑閣翬飛接雲衢
往來世外隠君子.萬一鶴馭停須臾
我勸張君更磨練.莫遣光陰隨物轉
一朝平步玉皇前.何慮群仙不相面
多少紛紛塵世人.夢中說夢元非真
妙處工夫如會了.千百世界現全身
