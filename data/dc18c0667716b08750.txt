青天志欲騎長虹.半生雙眼四海空
題詩遠寄廣成子.筆力萬仞摇崆峒
前年鶴背乘天風.翻然回首江之東
束書歸隠黄山中.山中偶遇浮丘翁
人生寰宇總過客.呼酒澆愁醉李白
十畝耕雲種紫芝.酣歌擊石嫌春窄
招浮丘.乾坤到處堪遨遊
丈夫有志身徇國.逢時無意干封侯
皇天恩澤盈遐陬.忍視吳楚森戈矛
黄金白璧豈足尚.我愛文章有官樣
長篇欲向庵壁題.憑陵豪氣三千丈
住庵道人請書壁.禿毫轟雷停不得
飛香灑雪淋漓濕.一夜寒風瘦蛟泣
