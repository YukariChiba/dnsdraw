大行宮車千乘强.翠華晚駕煙蒼蒼
龍髯墮地長秋草.白雲悠悠飛帝鄉
先驅軼出塞門外.天宇寥廓初無傍
凄風疾雨走道路.萬靈奔走誰非常
漢家德澤遍四海.戎夷執紼虛邊疆
翾飛啄息願效死.以彼壤穴皆容光
詞臣宗功筆力壯.感激顧遇思揄揚
周宣中興在雲漢.武皇最著惟宣防
道旁老翁話舊事.面目黧黑情摧傷
賜縑如雪身獨得.無衣自幸方同裳
桑田變海不可測.慟哭白日悲風長
君不見封禪之君皆不死.豈以衣冠之葬疑軒皇
