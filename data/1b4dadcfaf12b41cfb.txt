卿雲覆其上.草木爭鮮新
竹露先參差.晴曦破蕭晨
萬石紛拱揖.静默自主賓
似中有老仙.雲霞煥精神
朝暮林壑間.搜抉出怪珍
風欹青篛笠.雨墊烏角巾
山靈指相謂.箇是夔龍身
如何輕世累.蕭散意許真
了知袞衣貴.未若巖石親
功名乃棄餘.道德受咨詢
我來追步趨.且復結勝因
劇談到羲軒.愧此真天人
