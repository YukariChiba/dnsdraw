山僧雖居山.山豈山僧有
政如多藏家.黄金爲誰守
我雖不居山.隨至輒有取
未嗤無田人.飯薄亦昏晝
生平所經歷.勝處十八九
要當考於詩.未易談諸口
合龍近始至.游訪茲亦偶
愛其四回合.中乃開戶牖
欣然遂留宿.日早未及酉
壁間右丞句.歲月蔽塵垢
摩挲追和之.武夫繼瓊玖
及今再來過.如客還舊畝
往泉但涓涓.今作雷音吼
往筍尚戢戢.今已長過母
長夏當更佳.我住不得久
遶竹聽泉鳴.悠然屢搔首
