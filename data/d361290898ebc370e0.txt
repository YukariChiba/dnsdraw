皇天昔降禍.隋室若綴旒
患難在雙闕.干戈連九州
出門皆凶豎.所向多逆謀
白日忽然暮.頹波不可收
望夷既結釁.宗社亦貽羞
溫室兵始合.宮闈血已流
憫哉吹簫子.悲啼下鳳樓
霜刃徒見逼.玉笄不可求
羅襦遺侍者.粉黛成仇讎
邦國已淪覆.餘生誓不留
英英將軍祖.獨以社稷憂
丹血濺黼扆.豐肌染戈矛
今來見禾黍.盡日悲宗周
玉樹已寂寞.泉臺千萬秋
感茲一顧重.願以死節酬
幽顯儻不昧.終焉契綢繆
