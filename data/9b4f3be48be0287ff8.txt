始吾與林子.周旋大江東
子方清且貧.簞瓢屢云空
勁氣凜不折.耿耿如長虹
明年擢高科.對策大明宮
一尉遲五年.出入無奴僮
再見湘水濱.凜凜復昔同
招徠元戎幕.泛綠依芙蓉
小生敢相吏.故人儻相從
云胡歲未竟.决去如霜鴻
挽之不可留.聊復少從容
老我慵且鈍.栽培欠深功
子進未可量.德業方崇崇
永懷昔君子.和氣填心胸
濂溪霽月朗.伊水春風融
至今想其人.猶爲起敬恭
天資貴强矯.學力無終窮
我如石之頑.遲子相磨礲
子質雖玉瑩.可廢它山攻
雁峰毋久留.來思靈麓峰
