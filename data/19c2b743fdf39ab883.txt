邊城十一月.雨雪亂霏霏.元戎號令嚴.人馬亦輕肥.
羌胡無盡日.征戰幾人歸.
幽州多騎射.結髮重橫行.一朝事將軍.出入有聲名.
紛紛獵秋草.相向角弓鳴.
薊門逢古老.獨立思氛氳.一身既零丁.頭鬢白紛紛.
勳庸今已矣.不識霍將軍.
茫茫長城外.日沒更煙塵.胡騎雖憑陵.漢兵不顧身.
古樹滿空塞.黃雲愁殺人.
漢家能用武.開拓窮異域.戍卒厭糠核.降胡飽衣食.
開亭試一望.吾欲涕沾臆.
