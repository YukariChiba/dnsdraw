遺民百念冷.中歲多囏虞
不希咸陽價.頓有旁行書
李侯妙德望.閒雅亦甚都
南郡此名流.聞聲十年逾
披雲落星灣.情留厭歸輿
只今丘園夢.君與川岑俱
胸中書零亂.清言不躊躇
曩時僰道囚.風神頗相如
此翁蟬蛻去.詞林遂榛蕪
迺于羣憂中.孤笑成歡娛
冷官類逃禪.未减漢庭疏
何時招隱巖.追涼遲望舒
