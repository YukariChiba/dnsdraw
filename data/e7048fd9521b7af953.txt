歷陽望姑熟.撫掌衣带隔
却瞻天門山.落日一雙碧
不如雲中鳥.自在鼓兩翼
冠裳漫羈紲.髪綠今已白
功名隨浮烟.所得乃祿食
天兵下安南.獠穴須滅跡
騰山吼豺虎.跨海轟霹靂
殺氣暗南溟.萬古一洗滌
借令伏波在.縮手定歎息
男兒逢此時.弗往荷矛戟
胡爲守文法.銖銖較朝夕
終當解官去.大艦掛長蓆
乘風捲雲濤.載月奏玉笛
不作凌烟人.猶爲釣鼇客
誰能對鄉關.跬步歸未得
