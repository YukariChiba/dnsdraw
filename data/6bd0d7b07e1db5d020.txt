生居萬山中.二年依澤國
偶於僧曹暇.聊欲訪禪默
再拜神女祠.劈山定何術
上有琳公巖.作論期破惑
只今澄潭中.異影眩莫執
宗源人幽窈.峨眉如可及
吾聞大地下.出沒水中日
胡爲二魶魚.欲歸猶未得
變化乘雲雷.那能繫不食
山深風竅號.天寒日車急
寄語龍宮君.安隠藏故穴
近來托怪多.勿遣容易測
