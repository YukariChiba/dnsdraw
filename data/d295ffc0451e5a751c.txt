木公金母傳瑤爵.九虎開門動魚鑰
瑤池曼倩别煙霞.海上安期降喬嶽
東牟先生德彌大.靜課虛無明寂寞
背連海嶠三雙鼇.手取西山一丸藥
推先當戶培芳蘭.斗牛寶氣搖光寒
光華章綬表奇格.照耀廣陌馳花鞍
春風物色論長久.柳拂腰支梅勸酒
百篇聊復付西江.盛事會須傳不朽
天上老驥禾充腸.一秣萬里瀆空蒼
年年歲歲身長健.歲歲年年春草長
