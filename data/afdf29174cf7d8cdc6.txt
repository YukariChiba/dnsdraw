霜筠細破爲雙掩.中有長魚如卧劍
紫荇穿腮氣慘悽.紅鱗照座光磨閃
携來雖遠鬣尚動.烹不待熟指先染
坐客相看爲解顔.香粳飽送如填塹
早歲嘗爲荆渚客.黄魚屢食沙頭店
濱江易採不復珍.盈尺輒棄無乃僭
自從西征復何有.欲致南烹嗟久欠
游鯈瑣細空自腥.亂骨縱橫動遭砭
故人遠饋何以報.客俎久空驚忽贍
東道無辭信使頻.西鄰幸有庖虀釅
