吾君如湯仁.常爲無災懼
一夫恐不獲.貿貿悲輯屨
二斗東南憂.詔書走晨暮
陳陳發囷廩.粒食不待訴
知公經綸手.故以民社付
汪然叔度陂.不見偉節怒
德星所臨次.民瘼消朽蠹
祝祠往無愧.飛雨來半路
耕犁及二麥.浸灌休老圃
何人執筆書.爲瑞非虛語
應言潁川鳳.未要貓相乳
益欣獄訟少.三尺略細故
丞掾從歌呼.謳謠入章句
謝公未賦歸.赤子猶待哺
