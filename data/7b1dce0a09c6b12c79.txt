籍甚洪崖孫.高寒欲無敵
徐郎聘君後.挺挺百夫特
堂堂無雙公.户外滿屨迹
虎豹雄牙須.儕流甘辟易
徐詩到平澹.反自窮艱極
周鼎無款識.賞音略岑寂
陰何不支梧.少陵頗前席
洪語自奇嶮.餘子傷剽賊
大似樊紹述.文字各識職
二子辨飣餖.鄙夫與下客
粢食薦鉶羮.熊蹯雜象白
殿最付公議.吾言可以默
