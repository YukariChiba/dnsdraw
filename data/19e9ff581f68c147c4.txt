春暮黃鶯下砌前.水精簾影露珠懸.綺霞低映晚晴天.
弱柳萬條垂翠帶.殘紅滿地碎香鈿.蕙風飄蕩散輕煙.
花榭香紅煙景迷.滿庭芳草綠萋萋.金鋪閑掩繡簾低.
紫燕一雙嬌語碎.翠屏十二晚峰齊.夢魂消散醉空閨.
晚起紅房醉欲消.綠鬟雲散嫋金翹.雪香花語不勝嬌.
好是向人柔弱處.玉纖時急繡裙腰.春心牽惹轉無憀.
一隻橫釵墜髻叢.靜眠珍簟起來慵.繡羅紅嫩抹蘇胸.
羞斂細蛾魂暗斷.困迷無語思猶濃.小屏香靄碧山重.
雲薄羅裙綬帶長.滿身新裛瑞龍香.翠鈿斜映豔梅妝.
佯不覷人空婉約.笑和嬌語太倡狂.忍教牽恨暗形相.
碧玉冠輕嫋燕釵.捧心無語步香階.緩移弓底繡羅鞋.
暗想歡娛何計好.豈堪期約有時乖.日高深院正忘懷.
半醉凝情臥繡茵.睡容無力卸羅裙.玉籠鸚鵡厭聽聞.
慵整落釵金翡翠.象梳欹鬢月生雲.錦屏綃幌麝煙熏.
