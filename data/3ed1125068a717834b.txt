芒鞋着層丘.甘若臥華屋
了然非夢覺.似是前境熟
行行上青冥.下視八荒促
回溪綰文練.叠障環群玉
廚煙起城隅.遠借晴林綠
恍疑坐虚堂.淡墨寫縑幅
緬懷季與劉.靜躁等臧穀
身名千載後.巖影空遺躅
霜林木葉下.悲籟喧寒谷
我如凌風翰.不受世網束
蒲團白氈帳.清夜倘可卜
更隨孤月來.一洗昏衢目
