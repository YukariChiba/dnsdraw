紫芝多産白玉峰.服食益壽增明聰
人間採茹未易得.悵望古曲來悲風
那知遠謫見奇物.子家端是慶所鍾
煌煌三秀豈難並.玉榦雲葉方成叢
嘉祥美瑞不自惜.掇以遺我誠由中
甘芳勝菌滑勝乳.能殺三尸驅九蟲
童顔瞭視駐可久.墮髪落齒生應重
嗟予迂疏與世闊.得食此物誰之功
商山儻可追四皓.淮南安用尋八公
驂鸞控鶴吾未暇.千里白雲聊與同
