我初未識君.人以君爲笑
垂頭老鸛雀.烟雨霾七竅
敝衣來過我.危坐若持釣
褚裒半面新.鬷蔑一語妙
徐徐涉其瀾.極望不可徼
却觀元嫵媚.士固難輕料
看書眼如月.罅隙靡不照
我老多遺忘.得君如再少
從橫通雜藝.甚博且知要
所恨言無文.至老幽不耀
其生世莫識.已死誰復弔
作詩遺故人.庶解俗子譙
