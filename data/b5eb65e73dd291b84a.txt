今辰天宇佳.風光宛如春
園廬豈不樂.景熟興未伸
與客策蹇馿.城東訪幽人
幽人本非約.意往隨清真
市小度啁哳.秋郊迥無塵
楓林纈居前.蔬畦翠橫陳
烟濃山愈淡.徐步望更新
田翁出荆扉.笑揖似所親
坐對俱不疑.一榻三烏巾
胸中絕城塹.眼界空越秦
紛紛癡濁世.等別生顰嗔
青旗正飄摇.小店恰與隣
相邀開縹甕.橙梨共珍醇
悠然會陶然.此適屬隠淪
我家幸匪遠.要辦來常頻
平橋指歸途.野囀依叢筠
