平生棲息地.往往旋修築
爲憐雙凈眼.不肯受羈束
官居鑿小軒.容膝盖已足
於焉得逍遥.內視聊自牧
廓廓乾坤大.冥冥鬼神服
是心不違仁.如種五穀熟
乃知窮且賤.未必不爲福
朋僚餉新詩.句法驚小陸
秀色增雲山.榮光發林木
何妨曵杖來.斯樂未敢獨
清談可以飽.豈但蠲煩促
非必酒與肴.佳客始能速
