雲巖五花樹.下臨碧玉潭
泛泛石溜中.此獨潴揉藍
潭底玉石響.聲如奏韶咸
名從襄陽樣.山神固不甘
姓字汙山谷.貞元歲所鑱
我來事登覽.云有神龍潛
驕陽虔禬禱.膏乳一境霑
靈祠錫碩號.丹雘飛楹簷
僧廬鎖深閟.靈境超塵凡
懸瀑二十丈.銀河掛高巖
飛流濺珠琲.餘潤霑松杉
震響洶朝夕.數里聲不殱
禪客伴幽討.高下皆窮探
猿鶴不足數.俗駕從譏嫌
何當叨龍宮.寶方求玉函
