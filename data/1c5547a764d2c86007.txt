櫂歌江峽三月程.頗厭風濤困征艣
驅車山路兩旬浹.又覺崎嶇萃勞苦
甘溪嶺下冉村路.一道渠江拆山塢
風平雨細無皺面.浥浥寒漪清客暑
渡船也學鉦鼓聲.催上籃輿傍江滸
夷猶短檝瞥眼過.却懷江程久如許
山蹤水跡本遊戲.南北東西慣安處
茲行兩脚不遺力.千里環山幾艱阻
一江淼淼橫目前.如渴得泉旱得雨
流波聞向合州去.却入恭江匯西溆
便欲挾浪扁舟西.褰裳回首忻從之
君恩如天未酬一.一念惓惓繫孤跡
