明河盪殘雲.青海收晚日
婆娑林端月.爲我良久出
洗杯問勞苦.天女笑肸肸
月行虛空中.萬古無損失
且可娛今宵.勿復思昨日
歌情天水遥.坐影入樹密
嗔醒有微酒.徼詩或呼筆
仲容歡入林.懷祖嬌在膝
初猶整裘褐.久乃忘冠櫛
趨鏘翻弈盤.笑傲驚帳室
寧來共喧呶.不許私暇逸
蚩蚩復擾擾.醉態不可一
情知此月下.此樂世無匹
月光本天性.清瑩本其質
動定極渟涵.聲沈轉蕭瑟
匆忙寄醉語.悟遲已難述
