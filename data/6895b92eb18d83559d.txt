清朝重爭臣.選取妙一世
矯矯劉御史.一鶚勝百鷙
顧瞻最有力.步武亦嚴毅
一生憂國心.千古敢言氣
氣足充所學.文能行其意
遇事輒奮發.觸邪無顧忌
乘驄行且止.歛手已知避
但思補衮闕.何暇爲身計
獨立當雷霆.三進氣彌厲
去魯固遲遲.出晝豈濡滯
上終行其言.群賢爭挽致
將輸向潼川.寓直尚中祕
風裁仰清峻.進退審難易
伊昔聯周行.睽違十餘歲
來爲同舍郎.愈篤金蘭契
洗眼看騰上.寧知攬征袂
抗章歎高絕.勇退尤知愧
去勿窮日力.予環日月冀
承君送道鄉.硬語吁可畏
毋以此自滿.當爲不止是
臨別提斯言.少盡交朋誼
萬里苟同心.吳蜀安有異
