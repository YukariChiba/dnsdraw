人間聲利場.疾馳不知反
營營計毫末.一益昧百損
徐侯大雅士.探道自其本
策勳虛明地.外累不待遣
出能同光塵.歸念寄蕭散
著亭得勝處.竹茂水清淺
亭中眎亭外.畏塗塵瞇眼
翛然得此心.萬化無餘藴
老我尚問津.人與室俱遠
向來卜鄰計.欲舞嘆袖短
會當尋此盟.蔬飯同茗椀
灑落無何遊.共閲世沈湎
