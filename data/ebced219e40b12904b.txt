廬山佳處雲英英.鶴歸誰識丁佐卿
東林遺址倏興廢.未害諸老傳清名
向來杖屨孰遊歷.猿鳥近人鷗不驚
樂天本願祇兜率.思邈不忘聽化城
一從棘位復帥閫.晉酌白獸懸旄旌
先生本自遠公輩.夢繫蓮社松竹行
即今上品已補處.妙句留并山崢嶸
未下飲光領一笑.曾是圓澤論三生
何人著語嗣絕響.浪許伯起新有聲
尚憶詩翁運椽筆.坐排九派咸東傾
