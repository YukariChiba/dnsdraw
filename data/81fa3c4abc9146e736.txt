揚州隋故都.竹使漢名儒.翊聖恩華異.持衡節制殊.
朝廷連受脤.台座接籲謨.金玉裁王度.丹書奉帝俞.
九重辭象魏.千里握兵符.鐵馬秋臨塞.虹旌夜渡瀘.
江長梅笛怨.天遠桂輪孤.浩歎煙霜曉.芳期蘭蕙蕪.
雅言書一劄.賓海雁東隅.歲月奔波盡.音徽霧雨濡.
蜀江分井絡.錦浪入淮湖.獨抱相思恨.關山不可逾.
