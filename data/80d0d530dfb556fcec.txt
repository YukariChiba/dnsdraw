十月西北風.肅肅天雨霜
節物感人多.客子心內傷
心傷鬒髮變.引領望故鄉
故鄉多喬木.丘壟生白楊
柏葉自宜翠.草根今已黄
旦思歸陽陂.暮憶栖後岡
况此佳辰朝.都邑事有常
平明重城開.車馬如飛翔
貴賤同一丘.蒿艾連石羊
慟哭朔風悲.一豁沉痛腸
奈何守微祿.局促限一方
隳官固非孝.捧檄固已狂
黽俛聊自抑.涕流浩沾裳
