名因物之累.物嘗不厭名
標之曰到難.日有車馬聲
蒼崖匪纔鑿.洞室百步宏
潛龍想鱗鬣.石乳懸旒纓
溪流湛其中.吞吐日月精
其源咫尺耳.盥濯未嘗經
我來先振衣.色變水石清
倚杖聊四顧.高低古今銘
頗恨轍迹多.不益雲蘿情
西南有複嶺.煙霞晝晦冥
呼僧指問之.山外或小平
茅茨構石壁.兔鹿渾微生
沈吟幽棲地.雅興宿志並
何時一椽屋.散髪入巖坰
脫略五千言.坐忘六尺形
看雲會所適.以此休餘齡
