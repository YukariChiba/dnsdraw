道衰世彌隘.俗薄人易驕
一爲居所移.盛氣干雲霄
官曹出已下.俯視如僬僥
崇卑兩懸絕.相望天壤遼
猗歟路漢州.冠纓早彯彯
亨衢快著鞭.壯歳亟乘軺
耘耡矜色盡.茂德日以昭
朅來西南守.揀拔自公朝
侯館賓客富.平湖水竹饒
退食未爲樂.鸞輿萬里遙
赤子拊吾民.良朋遇吾僚
薫然四時春.草木無枯焦
明朝馬首西.秋風更蕭條
當宁方急賢.三旌副旁招
