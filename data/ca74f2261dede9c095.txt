所學近雕蟲.知難謁至公.徒隨眾人後.擬老一生中.
間歲家書到.經荒世業空.心懸滄海斷.夢與白雲通.
玉漏聲連北.銀河氣極東.關門迢遞月.禁苑寂寥鴻.
地廣身難束.時平道獨窮.蕭條苔長雨.淅瀝葉危風.
久愧幹朝客.多慚別釣翁.因依非不忝.延薦況曾蒙.
與善應無替.垂恩本有終.霜天搖落日.莫使逐孤蓬.
