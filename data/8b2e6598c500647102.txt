刈蘆曠野中.沙土飛黃雲
天晦無精光.茫茫悲遠君
楚山隔湘水.湖畔落日曛
春鴈又北飛.音書固難聞
謫居未爲歎.讒枉何由分
午日逐蛟龍.宜爲弔冤文
翻覆古共然.名宦安足云
貧士任枯槁.捕魚清江濆
有時荷鉏犂.曠野自耕耘
不然春山隱.溪澗花氤氳
山鹿自有場.賢達亦顧羣
二賢歸去來.世上徒紛紛
