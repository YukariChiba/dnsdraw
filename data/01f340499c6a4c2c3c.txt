官曹簿領無時空.一春蹙蹙塵埃中
溪南十里巖谷好.俗駕屢整無由窮
前時相邀雨斷道.今時不雨天亦風
乃知書生不解事.每以慳澀勤天公
興來邂逅始一往.相與縱轡隨飛鴻
野棠著子梅杏老.密葉尚带殘花紅
崢嶸屋宇吁可怪.無乃開闢煩豐隆
却尋危徑山巉絕.俯仰曠野迷西東
涓涓寒流滴冰雪.一酌爲我凉心胸
山川何曾歲月計.可憐翠阜紛磨礱
人生歡笑不易得.此會幾許誰能同
春禽正喧日已暮.歎我歸期還匆匆
