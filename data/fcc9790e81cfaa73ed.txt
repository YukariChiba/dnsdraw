熱官惱狂士.冰山倚嚴冬
此計定不長.會作須臾空
先生踏金門.大節孝與忠
能事不掛口.處之如無功
高隠百僚上.妙有淵明風
東垣著巖岫.南榮著檜松
疏窗澹山影.雲霧穿玲瓏
澄流粲錦石.一練搖青紅
笑携玉色醪.酌彼千石鍾
良時飲文字.此興與誰同
爲君指佳處.不落捷徑中
從來論丘壑.風味過庾公
