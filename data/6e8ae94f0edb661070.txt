太陽之草名黄精.養性獨冠神農經
掃除白髪有奇效.採食既久通仙靈
年來衰病乃如許.瘴癘憂患頻相仍
稍從方士學服餌.桑榆庶以延頽齡
鼎中九轉未遽就.聊假草木搴其英
閩山無雪苗可識.勞君爲我鋤青冥
封題寄遠意良厚.不道山寒少茯苓
蜜蒸日暴試新法.入口便覺身倍輕
只今兵革未衰息.羣盜蜂蟻猶縱横
何須運甓習筋力.會當一舉騰上煙雲之翠屏
