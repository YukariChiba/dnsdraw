朔風吹元雲.欲雪愁江天
煙颿駕海舶.橄欖來閩川
客言似有理.得失亦小偏
紅鹽落青子.嚼玉宜芳鮮
色香苦未發.遂雜春客煎
清香雖覆椀.翠潤殊嫣然
香味元自若.人生浪求全
方言田家翁.好惡能兩捐
一食輒苦口.棄擲古道邊
回甘入齒頰.拾遺止流涎
樸質固可笑.任真亦良賢
向來紛紛者.妄論誠可憐
