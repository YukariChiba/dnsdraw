聖學天攸縱.宸文日又新
因摛鏤牙管.分賜挈囊臣
玉几繙經暇.瑶宮錫宴辰
清躬忘旰食.睿藻出絲綸
才賞唐詞客.人稱賀季真
開編掇風什.灑翰落霜筠
楷法前無古.書評妙入神
良慚孤陋甚.獲對寵光頻
得異登床誚.藏過韞匵珍
護持同始卒.荷戴等穹旻
職幸聯簪筆.憂常念負薪
惟勤黄卷業.仰答大君仁
