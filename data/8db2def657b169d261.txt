康節名天下.流芳到子孫
素風門戶遠.皇極典型存
萬邑紛戎馬.十年辭帝閽
家艱俄茹苦.國難更堪論
上念長城寄.兵分細柳屯
紫泥頒詔綍.墨絰總戎軒
權重將軍幕.忠求孝子門
江朝南海濶.星拱北辰尊
智勇張良足.詩書郄縠敦
邊儲裁冗蠧.邦本厚黎元
士仰蘇天覆.人依趙日暄
勢增師旅氣.威礱虎狼魂
帳幄稽前箸.山河暫偃藩
精誠扶日月.談笑整乾坤
賤子欣蒙庇.先君舊感恩
駕轅憐病馬.投木笑窮猿
扶摇如可借.短翮待騰騫
