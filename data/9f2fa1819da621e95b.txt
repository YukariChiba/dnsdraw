置閏歲八月.祝融冒秋權
當代不肯歸.滯暑歊以延
金行奮剛義.天令懲驕愆
一雨惡氣死.百物疲瘵痊
陰陽戰既定.灝氣蘇天淵
揫斂物得性.豐給民有年
小軒占幽寂.危坐涼翛然
身如赦炮烙.蓬山弄飛泉
冷風嘯梧竹.清響搖碧鮮
淨几少喧蠅.髙簷除嘒蟬
煩心爽已蜕.塵觀清疑仙
于兹飭前懈.圖書獵陳編
晤言隔朋類.披卷盟聖賢
樂此懷髙風.北望心悁悁
