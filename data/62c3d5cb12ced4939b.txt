我昔居宋都.潛有伐樹憂
不期得君子.卒歲同優游
楊生舊相知.情分故綢繆
阮公出傾蓋.而肯如白頭
古人有忘年.嗟我非此儔
譬如羔袖微.豈可參狐裘
知人視其友.孔聖稱焉廋
所以梁楚間.亦聞東家丘
相從未云厭.相别難自留
贈我數百言.精神露蛟虬
楊子期我用.謂當佐王侯
阮公推我文.云可齊尹歐
斯言豈易當.斯道豈易求
奈何千金珠.中夜而暗投
書紳願自勗.雜佩非可酬
欲知相憶心.淮水清悠悠
