於虖孔孟何其卓.如天日月地海嶽
正令舉世皆楊墨.邪正豈復勞商榷
雖然此道久橫流.執熱其誰不思濯
魯鄒遺書世皆讀.要以尊信爲善學
吾友希真蓋其人.不肯俯首爲齷齪
羹藜飯豆欲老矣.功雖未竟志則慤
我居山陰子在閩.闕然不見千里邈
澤中久雨道路絕.叩戶忽聞聲剝啄
尊信二字子所知.妙質豈復須斤斲
伏生九十語已訛.失旦自慚猶喔喔
