植物惟竹尤清剛.高君占斷作屋場
首陽二子艴然怒.柰何千載侵了疆
七賢六逸接踵起.紛紜聚訟如堵牆
士師狐疑不能决.後村老子來平章
世間物以少爲貴.姚花禹柏蜀海棠
籜龍子孫異於是.布滿天地并四方
幽栖自是渠高興.勝踐不與君相妨
立談虞芮各冰釋.高君奄有千篔簹
設榻中央墉四旁.莫遣俗客升吾堂
