幽陵胡羯殘中原.列城束手天子奔
天留巨孽毒梁宋.賊壘環堞如雲屯
凶波滔天不可遏.塞以束薪何足論
力憑孤墉阻其怒.不爾薦食無黎元
堂堂許張勇且仁.指揮羸卒氣愈振
上書行在論賊勢.想見憤色吞妖氛
人間貧殘容力避.只有一死由來均
二公就此得處所.至今日月名爭新
遺祠突兀岸清洛.英氣凜冽橫穹旻
尚聞餘蔭福茲土.天假威柄酬忠勤
布衣尚懸千古淚.肉食宜鑒當年因
焚香再拜三歎息.九原可作從斯人
