茲山有石岸.抵浪如受屠.雪陣千萬戰.蘚岩高下刳.
乃是天詭怪.信非人功夫.白丁一雲取.難甚網珊瑚.
厥狀複若何.鬼工不可圖.或拳若虺蜴.或蹲如虎貙.
連絡若鉤鎖.重疊如萼跗.或若巨人骼.或如太帝符.
胮肛筼簹筍.格磔琅玕株.斷處露海眼.移來和沙須.
求之煩耄倪.載之勞舳艫.通侯一以眄.貴卻驪龍珠.
厚賜以賝贐.遠去窮京都.五侯土山下.要爾添岩齬.
賞玩若稱意.爵祿行斯須.苟有王佐士.崛起於太湖.
試問欲西笑.得如茲石無.
