嶽北秋空渭北川.晴雲漸薄薄如煙.
坐來還見微風起.吹散殘陽一片蟬.
一半晴空一半雲.遠籠仙掌日初曛.
洞天有路不知處.絕頂異香難更聞.
決事還須更事酬.清譚妙理一時休.
漁翁亦被機心誤.眼暗汀邊結釣鉤.
跡不趨時分不侯.功名身外最悠悠.
聽君總畫麒麟閣.還我閑眠舴艋舟.
仙凡路阻兩難留.煙樹人間一片秋.
若道陰功能濟活.且將方寸自焚修.
若有陰功救未然.玉皇品籍亦搜賢.
應知譚笑還高謝.別就滄洲贊上仙.
英名何用苦搜奇.不朽才銷一句詩.
卻賴風波阻三島.老臣猶得戀明時.
剪取紅雲剩寫詩.年年高會趁花時.
水精樓閣分明見.只欠霞漿別著旗.
此生得作太平人.只向塵中便出塵.
移取碧桃花萬樹.年年自樂故鄉春.
