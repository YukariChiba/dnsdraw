軒軒陸士龍.卓卓荀鳴鶴
雲間日下逢.此段殊不惡
方君嗜狂藥.而吾窮病縛
相望不相過.賦詩聊爾謔
知君酒隠慕先賢.誰何合作飲中仙
金陵妙唱丹砂絃.當日新聲傳不傳
莫學滄波弄雲月.老鮫哆口饞流涎
訪吾之居在何許.春明門東大道邊
青鞋布襪不妨步.何待東家蹇馿乃著鞭
我屋真無坐客氈.蒲團檉机共蕭然
鬭雞走狗春風顛.付與垣東惡少年
