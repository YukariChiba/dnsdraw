晴送麥入倉.雨催穀含穗
共怪天公仁.曲盡老農意
誰爲三日霖.下漉一丈地
百谷爭奔流.通川不可厲
夜聞屋山落.晝說城闉閉
老羸知奈何.脾病尤所畏
中宵得暴下.亭午卧忘起
良醫過我言.勿藥行自喜
損食存谷神.收心辟邪氣
兀然槁木居.油爾元和至
天唯不窮人.人則昧其理
學道三十年.愧爾良醫賜
