巧語互一律.紛然如銛鋒
揮筆餘萬言.積案成千重
誰令繆悠子.持衡居其中
兩目病且昏.不辨牛馬蹤
而使視試文.豈能分雌雄
往時心力彊.眼明耳猶聰
本欲藉科舉.脱此文字攻
一朝反自縛.身隨蠹書蟲
負郭有田園.猶存荒菊叢
頻年秔稻熟.酒賤尊不空
胡不駕柴車.遠揖陶令風
作詩請伯氏.林下相追從
