蠻荆鮮人秀.厥美爲物怪
禽鳥得之多.山雞稟其粹
眾綵爛成文.真色不可繪
仙衣霓紛披.女錦花綷縩
輝華日光亂.眩轉目晴憊
高田啄秋粟.下澗飲寒瀨
清唳或相呼.舞影還自愛
豈知文章累.遂使網羅掛
及禍誠有媒.求友反遭賣
有身乃吾患.斷尾亦前戒
不羣世所驚.甚美眾之害
稻粱雖云厚.樊縶豈爲泰
山林歸無期.羽翮日已鎩
用晦有前言.書之可爲誡
