骨相坐一寒.仕宦經百謫
晚入文昌省.又坐煩言嘖
詔書復收召.付以大典冊
期年甫奏篇.皇恐亟自劾
歸來稽山下.三食新穫麥
草屨布裙襦.徒步老阡陌
今年疾屢作.怳若將歸客
道士言犯土.拜章安舍宅
巫言神去幹.翦紙招魂魄
把臂忽自悟.此豈屋漏脈
盡去囊中藥.默觀鼻端白
正氣徐自還.鬼子何足磔
