飛泉自有迎客意.聲到山前入人耳
泉聲引行不知疲.石路磽确折屐齒
長安睫滿車馬塵.林巖夜夜來夢寐
雲烟郊原鋪古圖.心眼開快明如洗
渭流屈曲成大篆.書破野色爲綠紙
丘墟沉吟古興廢.秋風正入紅樹起
折碑斷垣卧荆棘.意思紛亂不可理
窮幽更下蒼崖根.把酒坐聽潺湲醉
山花似欲勸苦飲.時散清香入人鼻
奔走恨不身長遊.喜寫姓名藏薜荔
