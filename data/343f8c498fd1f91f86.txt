癡雲壓隴如堅城.猛風擊破如雄兵
寒谿古洞收不徹.有如奔車白旆歸空營
林稍劃劃露微碧.玉匣漸見青銅精
影轉西風流日脚.萬斛黄金散空落
寶篦刮盡重瞳膜.倒盛一海春冰薄
世界傾在琉璃屏.神豪氣爽肌骨清
便欲垂羽翰.飛上朝玉京
不須七椀秋江波.兩腋自有清風生
長憶當年玉川子.慇懃會問蒼生事
