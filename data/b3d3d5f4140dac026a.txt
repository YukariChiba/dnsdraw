我見蘇州崑山金城中.金城柱上有二龍
老僧相傳道是僧繇手.尋常入海共龍鬬
又聞蜀國玉局觀有孫遇跡.盤屈身長八十尺
遊人爭看不敢近.頭覻寒泉萬丈碧
近有五羊徽上人.閑工小筆得意新
畫龍不誇頭角及鬚鱗.只求筋骨與精神
徽上人.真藝者
惠我雙龍不言價.等閑不敢將懸挂
恐是葉公好假龍.及見真龍却驚怕
