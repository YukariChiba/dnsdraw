萬古同山川.八方異風俗
男兒事弧矢.心目快一矚
結交必名勝.曠懷無狹促
昂昂千丈松.朗朗百間屋
彼富自鍾鼎.我貧甘芋菽
誰能工俯仰.未許相縛束
讀書頭欲白.對客樽無淥
由來多此士.皎皎駒在谷
瞿唐候水齊.秋風祛暑溽
歸歟奉親懽.羹絲鱠江玉
青衫雖霜葉.已勝袍立鵠
進退吾何疑.肯事羝羊觸
