余生非匏瓜.於世不無求
弱力憚耕稼.衣食當周流
起家始二十.南北今白頭
愁傷意已敗.罷病恐難瘳
江湖把一節.屢乞東南州
治民豈吾能.閒僻庶可偷
謬恩當徂冬.黽勉始今秋
豈敢事高蹇.茫然乖本謀
撫心私自憐.仰屋竊嘆愀
强騎黄饑馬.欲語將誰投
頼此城下宅.數蒙故人留
攬衣坐中庭.仰視白雲浮
白雲御西風.一一向滄洲
安得兩黄鵠.跨之與雲遊
