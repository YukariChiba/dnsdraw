八蠶薄絮鴛鴦綺.半夜佳期並枕眠.
鐘動紅娘喚歸去.對人勻淚拾金鈿.
李夫人病已經秋.漢武看來不舉頭.
得所濃華銷歇盡.楚魂湘血一生休.
謝家池館花籠月.蕭寺房廊竹颭風.
夜半酒醒憑檻立.所思多在別離中.
隋師戰艦欲亡陳.國破應難保此身.
訣別徐郎淚如雨.鏡鸞分後屬何人.
七夕瓊筵隨事陳.兼花連蒂共傷神.
蜀王殿裏三更月.不見驪山私語人.
夜寒春病不勝懷.玉瘦花啼萬事乖.
薄幸檀郎斷芳信.驚嗟猶夢合歡鞋.
嗚咽離聲管吹秋.妾身今日為君休.
齊奴不說平生事.忍看花枝謝玉樓.
青絲一綹墮雲鬟.金剪刀鳴不忍看.
持謝君王寄幽怨.可能從此住人間.
陳宮興廢事難期.三閣空餘綠草基.
狎客淪亡麗華死.他年江令獨來時.
晨肇重來路已迷.碧桃花謝武陵溪.
仙山目斷無尋處.流水潺湲日漸西.
少卿降北子卿還.朔野離觴慘別顏.
卻到茂陵唯一慟.節毛零落鬢毛斑.
夢裏分明入漢宮.覺來燈背錦屏空.
紫台月落關山曉.腸斷君恩信畫工.
