春風汶水溫.曉日徂徠寒
之子銜病歸.請予開一言
予知去病術.爲子陳大端
予嘗學聖人.試將道比論
道病非一日.善醫惟孔韓
賞罰絕于周.孔筆誅其姦
春秋十二經.王道復全完
佛老熾于唐.韓刀斷其根
原道千餘言.生民復眠餐
道病由有弊.邪僞容其間
身病由有隙.風邪來相干
子欲治斯道.絕弊道乃存
子欲治子身.杜隙身乃安
此理近古醫.吾言有本原
