君文如泛濤淵裏.方快驚瀾忽清泚
手抄口誦欲忘年.小窗長日銅爐烟
端宜飲我三斗墨.有底向人矜此客
平生歌頌仍歌風.寬柔靜直能形容
心知公瑾勝醇酒.人仰韓公真北斗
詞壇正倚君主盟.筆驅化工鉤物情
詩來得我玩世意.刻石便當幽居記
兒曹轉手作雲雨.陳雷輸心可人否
中牟報政徑青雲.此老洗眼久徯君
重逢首理車笠語.定指渠儂笑城府
