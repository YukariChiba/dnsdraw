男兒獨立天地間.太華絕尖一何陗
子房不肯下蕭曹.伯夷本自輕周召
往來舞袖拂雲霄.醉裏扁舟凌海嶠
鳳饑肯向雞求餐.玉潔不與蠅同調
山高路斷客來稀.日晏廛空臂爭掉
窮塗李白友俗人.歲晚杜甫交年少
前門長揖後門關.當面論心背後笑
雲門輕與凡耳彈.夜光莫怪兒童誚
君平世棄政自佳.老子知希渠所要
人間對面九疑峰.未許衝風鼓無竅
