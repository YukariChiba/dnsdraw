梅山種梅封且培.梅山種善如種梅
有善必報既有子.有子且復生孫來
蕭艾中間芝挺出.今朝纔爲兩三日
咿嘔似欲指之無.燁燁眼光如點漆
中庭展席分排鋪.童冠環立覘所趨
從容顧視前舉手.干戈俎豆詩與書
吾家昆弟存者幾.六十見孫有吾弟
未聞他日成人事.庶幾正脈存祖禰
杯盤團欒家庭春.豈是閑心競芳辰
危時閉門獨生意.一醉有感天猶仁
吾弟所喜吾亦喜.亦欲含飴娛晚歲
自知無德開後人.有不盡澤吾先世
不觀呂范兩名家.賢子若是何其多
皆從世積心上出.安知他日吾非他
