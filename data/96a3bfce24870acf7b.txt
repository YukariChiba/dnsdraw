迅雷地中藏.當此沍寒日
積陰排層空.初陽露微茁
而曰天地心.於此見機括
良猶勢方升.猶木吐牙枿
培壅勿使傷.怒長焉可遏
此理之在人.善端實初發
熒熒火將燃.涓涓泉欲達
吁嗟道心微.物欲易攻奪
差之一毫芒.相去舜與桀
要須二者間.明辨與精察
見義勇必爲.欻如矢之决
去惡凜勿疑.剨如刃之割
坐令人僞消.但覺天機活
四時無非春.八荒皆在闥
喜君生茲辰.聊爲演此法
願祝君壽長.勿嫌吾詩拙
