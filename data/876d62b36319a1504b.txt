顓頊宅帝丘.放勛葬成陽
有虞漁雷澤.三帝聲汪洋
聖人遺風烈.生民多材良
吾宋八十年.賢傑近相望
黄州號辭伯.兩朝專文章
尚書實大臣.朝廷畏雄剛
堂堂高夫子.立言肩荀揚
凜凜李丞相.功業齊蕭張
三人名未泯.相國方騰驤
又生不世才.李常與李堂
二子皆絕羣.鳳凰摩蒼蒼
一舉一萬里.志氣不可量
新文各百首.寒金敲琳琅
古音抱淳澹.雲和與空桑
豪氣邁儔匹.騕褭與飛黄
千里希一賢.四公乃同鄉
二子復穎耀.士風實深長
遥知濮水上.千載流聲光
