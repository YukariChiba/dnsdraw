久客無別望.出門惟快晴
茅店局促卧.村靜不打更
淅瀝漸有間.四簷稍收聲
俯身問僮僕.貪睡語輒驚
耳邊嘈囋動.鄰房先戒行
拂拭弄包裹.人健脚亦輕
溪舂黄糧響.窗掃巨竹傾
山路少泥土.意想砂礫平
捨夢棄衾枕.披衣散縱橫
屈指計道里.陡覺神思清
菜老復命煮.小鮮豈足烹
旅飯任麤糲.苞苴且難成
值雨及雷雹.一阻三宿程
南北互有適.後先何必爭
東方曉色至.隠隠天漸明
分手出門去.相引行水坑
