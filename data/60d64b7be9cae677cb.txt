彈冠恨不早.掛冠常苦遲
盛服每假寐.角闕時伏思
東門未祖道.西山空拄頤
逝將江海去.安此麋鹿姿
要當謀三徑.何暇擇一枝
與君幾合散.得酒忘醇醨
君談似落屑.我飲如弈棋
居官不任事.造物真見私
主人獨賢勞.金穀方流馳
行人亦結束.杕杜乃歸期
公卿雖少安.河流正東釃
我得會稽去.方回良不癡
