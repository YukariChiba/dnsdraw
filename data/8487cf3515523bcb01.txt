瀕湖兩峰高.屹立曉相望
蒼凉昇海日.骯髒露千嶂
羸驂絕坡陁.巖谷飽追訪
緬懷洪荒初.藴蓄含萬象
渾沌久已死.倏忽真巧匠
誰令鑿空手.出此奇險狀
中虚納游雲.谷靜答幽唱
暗穴下無底.濤聲想悲壯
十八老聲聞.附石出遺像
誰其架脩椽.置屋雲雨上
青山不知數.遶屋森百丈
忽于兩峰間.萬頃見烟浪
澎湃海潮聲.往往入藜杖
天公知愛山.令我拜嘉貺
眇焉隔仙凡.欲往漫惆悵
便當學枯禪.綺語蠲宿妄
自足伴周旋.長年此遐放
