道人生長清淮西.地荒戰血孤鬼啼
飽知濁世一朝菌.擺落羈馽全天倪
穿霞踏月半區宇.山水名勝隨攀躋
我來欣逢大條左.握手便許論刀圭
蕊珠七言素探討.敷析秘奧開羣迷
綿綿玄牝斡兩曜.夜半虛室騰虹霓
同居蜀客話清簡.物理返笑莊生齊
坳堂燭暗坐頃刻.石頭路浄緣高低
傾壺隨意薦巖果.不假沆瀣求交梨
他年相就養靈液.肯復自棄淪塵泥
蓬洲閬苑恣遊宴.有句更繼肩吾題
