世官古所譏.世祿今不廢
要之苟有人.二者非苦背
君祖我曾祖.紹聖同廷對
素風我莫嗣.清德君可輩
江湖渺聞名.荆蠻適親誨
忘年君固美.並行我終悔
許以相唱酬.何止聞謦欬
君行竟先我.後會何時再
江花與江草.頗恨遠目礙
君於門戶責.有似松柏耐
而我詩書樂.政爾羞同隊
臨分曷告我.苦語幸勿愛
我亦安贈君.結蘭以爲佩
庶幾二祖風.歲久端如在
