公舍踞陰溝.維蚊得所在
朝昕滅聲迹.曛暮相期會
挾是黨與繁.豈資軀力大
饑心過狼貪.毒喙甚蜂蠆
侜張巧中人.勇悍將何奈
貧無綃葛裯.拙計燃蕭艾
徒自取熏蒸.舉家更嚏咳
烟銷尚鼓箑.夜久禦益懈
坦腹恣交攻.煩癢如搔疥
神疲復夢悸.少不容清快
如何造物工.種此生民害
安得長風驅.投諸四荒外
斷之嚴霜誅.併命不可貸
醜類儻一遺.餘孽行當再
