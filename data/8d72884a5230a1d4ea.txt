携兒上絕岸.微徑步蒙密
人稀鳥烏樂.老屋幾百室
荒凉郭家洲.籬落映殘日
問俗得周旋.譍門頗倉卒
興衰今昔殊.郭姓尚十七
鄰里闕鹽茗.翁姬僅盥櫛
共說頻歲歉.平陸江浪沒
場圃或潭洞.椽栱行螾蛭
去秋微收爾.樵採取黔突
接耳多樂郊.一去恐兩失
吾邦有杜母.撫我不待乞
蠲租桑柘在.休役孫子佚
意使流殍無.寧後倉廥實
官今潯陽來.吏師那容失
書紳拜此賜.知我佐郡紱
古來裨肉食.多自蒭蕘出
必若窮吏道.孰先究民疾
剝膚快目前.吾固笑無術
