世故翻巨浪.是身如孤舟
黑風半夜來.掀簸卒未休
誰能洶涌間.輕飛逐浮鷗
稽首大導師.覺海名善泅
請下一轉語.爲度歷劫憂
師笑了無言.此問難爾酬
未可檝迎汝.子歸當內求
堅忍作維纜.巨防截橫流
中有不動者.東西聽漂浮
師今念故山.翩然去難留
相送城東隅.黄葉堆別愁
歸來閉閣坐.念念期自修
精進儻不懈.針芥或有投
西風白蓮開.束包隨勝游
