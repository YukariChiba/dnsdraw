內閤儒方集.先朝事不忘
曝書開綺席.偃武斂牙璋
籤軸陳千古.金朱萃一堂
日華窺鳥迹.冰艷照金觴
已掃斷簡蠹.更增東壁光
士高閒粹語.天近覽幽香
見博思唐庫.恩新仰舜廊
名山纔向曉.振鷺已成行
官職塵勞少.朋從語笑長
但慚甘若醴.寧恨冷如漿
小說誅瀰漫.雄文薦煒煌
培風誰有志.從此好南翔
