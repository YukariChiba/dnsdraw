六代驕奢地.三春物象繁.靈湖通漲海.天塹隔中原.
曉渡高帆駛.陰風巨艦翻.旌旗西日落.戈甲夏雲屯.
豹變資陳武.龍飛擁晉元.風流前事盡.文物舊儀存.
邪侮嘗移潤.忠貞幾度冤.興亡山兀兀.今古水渾渾.
露滴蜂偷蕊.鶯啼日到軒.酒腸堆曲糵.詩思繞乾坤.
愁夢全無蝶.離憂每愧萱.形骸勞大塊.玉石任炎昆.
出處寧由己.升沈未足言.且應中聖樂.坐起任昏昏.
