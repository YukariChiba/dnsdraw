有手須把酒.有口須吟詩
更留未老脚.上山當及時
我生除此百不愛.儘著餘年了三債
一歲縱教醉百回.三日始一眉頭開
百年藉使吟萬首.十日得三果何有
足健且長閒.當能遍巖藪
君不見王逸少.誓墓不出窮名山
謂宜以樂終.不願縛足名宦間
又不見陶淵明.快飲不負頭上巾
嗤笑魯中叟.彌縫闕失成灰塵
又不見杜少陵.作詩饑凍猶忘愁
未得驚人句.自言到死不肯休
人生三物間.所願常周流
此身已復專林壑.賦詩飲酒須行樂
