茲山表東服.遠近瞻其名.合遝盡溟漲.渾渾連太清.
我來疑初伏.幽路無炎精.流水出溪盡.覆蘿搖風輕.
高深變氣候.俯仰暮天晴.入谷煙雨潤.登崖雲日明.
乾坤正含養.種植總滋榮.草樹皆秀色.雛麋亂新聲.
攀岩挹桂髓.洞穴拾瑤英.此地隱微徑.何人得長生.
宿心尚葛許.彌願棲蓬瀛.太息宦名路.遲回忠孝情.
還丹昧遠術.養素慚幽貞.安得從此去.悠然升玉京.
