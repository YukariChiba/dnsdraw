謀臣如雲將如雨.欲剪天驕奉明主
御營飛詔肅虎貔.妙略縱横自神武
誰騎駁馬蹄雙朱.夢從璜溪親帝輿
手提大鉞殺兩將.日御少却公重扶
此公堂堂出當國.羣盗相看少顔色
江上鯨鯢盡掃除.草中狐兔無窠窟
折衝自可銷戈兵.寸地尺天歸聖明
帳下偏禆何足數.幕中賓客公獨稱
願資碩畫戡禍亂.坐遣四海歌昇平
書生白首亦安用.尚可平戎作短行
