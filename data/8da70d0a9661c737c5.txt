雲從林末起.水遶山根發
古道無行人.疎星伴明月
不知幾千年.寶畫閟岩穴
鬰盤不可耐.飛入蒼崖骨
春霆震陰洞.斧首快一劃
鏗然墮人間.與世瑞文籍
自從歐公來.百載今又獲
當時硯屏歌.謫仙傾坐客
前人儻可驗.此美未易測
吾叔舊不癡.根蒂厚所殖
定爲子孫慶.可但几案飾
恨無大蘇手.對之有慙色
