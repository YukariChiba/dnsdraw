北山立雄秀.西山儼來奔
稜層上雲雨.祕邃錯朝昏
風霆倐號怒.勢欲立厚坤
兹惟神靈宅.可但人物繁
嵩陽擅月旦.問山等龍門
謂我山之英.重以仁者言
丈人蓋代手.脱口千載存
蓴羮與羊酪.不復疑戲論
向來無極神.解與君爭尊
堂堂甄孟成.版籍見諸孫
如何置不問.遠借寒谷暄
我行傍鄉梓.念此永弗諼
逢人試語似.喜色凌朝暾
問公誰輩行.故侯蘇季昆
故侯遺妙墨.礱山龕山軒
亦有好事人.醉帖收蜿蜒
神明坐還觀.聲淚已復吞
公能破紙尾.師友道彌敦
要當藏名山.仍意作九原
續絃煎麟角.併洗萬古冤
