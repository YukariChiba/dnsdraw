華顛老學似秉燭.及壯貴在勤書詩
男兒不解事文筆.何異婦女留鬚眉
予生早已度弱冠.畋漁籍素常嗟遲
爾今年纔十八九.著力鑽礪誠當時
胡爲講道率粗滅.浪自閑散多盤嬉
或時使酒昧檢束.怒駡臧獲驚紛披
我旁聞爾作氣勢.憐爾放驁如癡兒
人生稟受性不惡.鞚馭要使知高低
常時見爾亦遜順.頓以狂藥生尤違
便當懲艾悼往失.痛戒濡首疏尊巵
專心蓄力玩經笥.調護氣術循繩規
吾言一日可三復.勿謂浪語無資裨
