吾觀天地間.萬事同一理
扁也工斫輪.乃知讀文字
我非畫中師.偶亦識畫旨
勇怯不必同.要以各善耳
壯馬脫銜放平陸.步驟風雨百夫靡
美人婉娩守閑獨.不出庭戶修容止
女能嫣然笑傾國.馬能一蹴致千里
優柔自好勇自强.各自勝絕無彼此
誰言王摩詰.乃過吳道子
試謂道子來.置女所挾從軟美
道子掉頭不肯應.剛傑我已足自恃
雄奔不失馳.精妙實無比
老僧寂滅生慮微.侍女閑潔非復婢
丁寧勿相違.幸使二子齒
二子遺迹今豈多.岐陽可貴能獨備
但使古壁常堅完.塵土雖積光艷長不毀
