澤國天低星斗濕.疾風吹波作山立
岸頭草木皆震動.雞犬鳴吠紛相及
通宵萬竅無停聲.平明更作春濤驚
青天東下日杲杲.風伯盛怒何當平
人言航河只一葦.咫尺猶須論萬里
乃知世事不可期.指點舟人轉船尾
常悲無梁越長川.我今操舟翻百難
平生所遇半如許.豈獨此事堪長歎
吁嗟屏翳真可鄙.歲歲祠官費秩禮
我聞敵騎南渡年.萬里長江波不起
