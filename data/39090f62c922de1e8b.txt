案部聊北征.肅舲復東下
江溜澹泱泱.檣烏紛雅雅
離醑不餘杯.征棹亟沿洄
遠岫隨時見.幽花無候開
清氛霽平陸.林艿信重複
僰路繚山顔.駹田耨巖腹
屬此屢豐期.仍當省斂時
擊壤係途樂.餘糧尋畝棲
嘉陽信嘉處.時與賞心遇
霽樹抱空輪.寒濤下翔鷺
還轅眷仲秋.秋序日方遒
歸諾果無負.遲子臨江樓
