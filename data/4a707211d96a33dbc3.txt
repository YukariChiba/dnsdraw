洛水分餘脈.穿巖出石稜
碧經嵐氣重.清帶露華澄
瑩澈通三島.巖梧積萬層
巢由應共到.劉阮想同登
壁峻苔如畫.山昏霧似蒸
撼松衣有雪.題石硯生冰
路熟雲中客.名留域外僧
飢猿尋落橡.鬬鼠墮高藤
嶮樹臨溪亞.殘莎帶岸崩
持竿聊藉草.待月好垂罾
對景思任父.開圖想不興
晚風輕浪疊.暮雨濕煙凝
似泛靈槎出.如迎羽客昇
仙源終不測.勝概自相仍
欲別誠堪戀.長歸又未能
他時操史筆.爲爾著良稱
