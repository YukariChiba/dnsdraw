君不見咸陽之原.涇渭之間
靈苗叢生綠芊綿.春風莽莽膠晴煙
天馬嚼齕黄金涎.渴噴清浪香浮川
年深駿足宵騰邁.目有神光破昏昧
方經誇異儻不誣.伊人服之功必倍
君家種藥南山隅.紫花褐實連庭除
長鑱斸掘動雲壤.婉婉盡拔生龍鬚
飲之清醥觀其德.宛如君子彌溫克
浮沈詎卹世論量.蒸曝益見中腴澤
我年三十號病翁.空齋藥杵聲瓏冬
未能醫國慚君賜.舊書且讀蠅頭字
