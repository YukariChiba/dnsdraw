鴻濛何物轉膠轕.春風萬里來閶闔
佳哉可愛不可名.協氣穰穰如響答
去年浙水皆春波.今年鄞江春最多
桃源洞口一披拂.花胎柳骨含天和
散作油雲三日雨.田家喜氣充環堵
藜腸得米停春雷.共向清流浸秔稌
秔稌可種麥可耘.今年上瑞應十分
不知化工費多少.化工不自書其勳
歸來閶闔門四敞.更展經綸九天上
坐令八極一春臺.物物大鈞融溥暢
君不見古往今來春復春.春風歲歲長如新
