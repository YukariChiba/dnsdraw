東西南北嶽.峻極盡難羣
有感生賢相.無偏像聖君
四方觀玉像.萬壑絕妖氛
影入周公側.聲曾漢后聞
民居依巨蔭.敕祭答殊勳
洞府高低接.都城左右分
烟浮巢父水.嵐濕許由墳
頂闊星難轉.巖高日易曛
薜蘿藏隠逸.瀑布濺耕耘
帝籍頒新讀.天香降廟焚
石危名啟母.柏大號將軍
獻壽臨雙闕.呈祥出五雲
將仙存舊跡.封禪驗遺文
終待移家住.閑眠樂放勳
