夜來殘暑鏖西風.秋聲摵摵先井桐
纖雲四捲天開容.一碧萬里磨青銅
使君退食新凉逢.厭看凝寢江雲濃
領客欲送孤飛鴻.城隅高亭濕青紅
曠望四野開心胸.前瞻江山勝而雄
瑠璃波光群玉峰.水墨正爾難爲工
天開地闢今古中.此景自若無初終
天豈爲我施新功.我心得之眼相從
收入几席無遺蹤.錦囊得助防詩窮
向來神秀造化鍾.李成郭熙將無同
强名圖畫託天公.撫掌一笑浮金鍾
