伯玉弘農後.軒軒真丈夫
首雖峨武弁.滿腹藏詩書
三年監郡兵.一日云解符
考之閭井言.公廉卒如初
未嘗害一物.縱捨乃有餘
我方卧空屋.袒跣與世疏
感君數相過.晨坐定及晡
新詩并美酒.問遺無時無
老境重可惜.遠别復何如
羨君五福全.客官奚拘拘
子孫俱祿仕.京城富園閭
精神趁强健.優游早懸車
祝君可以歸.爲君吟歸歟
