我性喜臨水.得潁意甚奇
到官十日來.九日河之湄
吏民笑相語.使君老而癡
使君實不癡.流水有令姿
遶郡十餘里.不駛亦不遲
上流直而清.下流曲而漪
畫船俯明鏡.笑問汝爲誰
忽然生鱗甲.亂我鬚與眉
散爲百東坡.頃刻復在茲
此豈水薄相.與我相娛嬉
聲色與臭味.顛倒眩小兒
等是兒戲物.水中少磷緇
趙陳兩歐陽.同參天人師
觀妙各有得.共賦泛潁詩
