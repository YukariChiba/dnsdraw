癡絕有菴不肯住.弄老挑雲徑山去
地水火風分裂時.親書贈予黄葛布
蛻封讀罷咽無語.會得龍鬚能辟暑
豈知玉骨本清涼.書則珍藏布不取
源老忽踏幽深路.道在隔山遥望處
巨帙已載閑葛藤.何堪又送閑家具
開眼一看笑呵呵.猶有這箇可奈何
來而不往非世法.聊效芹忱媿不多
兩角茶.十袋麵.寶瓶飛錢五十萬
虔心獻此一瓣香.奉爲禪師作清薦
且問先師來不來.玉山菴頂碧雲開
更煩大衆打圓相.撥取青蓮火裏灰
