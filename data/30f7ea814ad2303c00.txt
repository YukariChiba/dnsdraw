西苑寶峰麓.占地寬一弓
梵放殷青冥.與峰相長雄
鬼域何方來.包舉歸提封
樓鐘不敢鳴.僧趨鄰寺鐘
徑也鐵石姿.直欲箋天公
天高不可叫.虎豹守九重
六年長安道.往來如飛蓬
雲開日正杲.死草生華風
青山復入手.盡埽狐兔蹤
魚鼓發新響.松桂還舊容
掘地尋泉源.鋤荒理菊叢
桃李一家春.萬古無異宗
玉色十丈煇.秀潤浄磨礱
大書付誰氏.千載深居翁
他年來讀碑.病眼摩朦朧
爲碑三夕留.卧聽寒巖松
