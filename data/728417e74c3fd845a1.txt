子舟詩書客.畫手睨前輩
挹袂拍其肩.餘力左右逮
摩拂造化爐.經營鬼神會
光煤疊亂葉.世與作者背
看君回腕筆.猶喜漢儀在
歲寒十三本.與可可追配
小山蒼苔面.突兀謝憎愛
風斜兼雨重.意出筆墨外
吾聞絕一源.戰勝自十倍
榮枯轉時機.生死付交態
狙公倒七芧.勿用嗔喜對
此物當更工.請以小喻大
