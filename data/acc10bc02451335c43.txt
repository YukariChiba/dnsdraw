我思廬山遊.發興自年少
偶來得閒侣.更欲窺衆妙
幽林穿蒙籠.青峰上嶮峭
遥看天池路.一線在巖徼
辛勤得至此.慘寂已西照
雲池桂無根.瞪視心膽掉
暮夜煙雲昏.西巖亦登眺
聖燈稍稍出.弄影何窈窕
一枝分百點.變態不可料
須臾歸寂滅.何處觀朕兆
僧房得栖宿.爽氣冰毛竅
翻然亦興盡.却恨歸途窵
緬懐道隆師.確不奉明詔
似與山間石.慇懃論久要
我今來時迫.心灰真可笑
明朝指繡谷.裹足登凉轎
揩却壁上名.恐爲高人笑
