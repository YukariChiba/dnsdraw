夢中一葉摇江湖.困睡不覺身籃輿
眼明佛屋麗丹碧.瓦鴟鐵鳳凌空虛
疲民日者困苛索.半作頳尾相濡魚
鵜鶘數罟兩不置.肯念竭澤明年無
道人誰與辦此事.斤琢千指開渠渠
頗疑如幻三昧力.上方手攬歸吾廬
了知舌本法輪轉.咄嗟檀施爭奔輸
不辭割愛一念善.誰謂歲惡窮民愚
書生袖手對溝壑.力不能援心煩紆
事無大小成者少.談說治亂何區區
調卑絃急誠齟齬.鑿圓枘方尤闊疎
古今罪歲同一口.撫掌一笑皆愚儒
