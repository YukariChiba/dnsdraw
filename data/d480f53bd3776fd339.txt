燕僧聳聽詞.袈裟喜新翻
北岳厭利殺.玄功生微言
天高亦可飛.海廣亦可源
文章杳無底.劚掘誰能根
夢靈髣髴到.對我方與論
拾月鯨口邊.何人免爲吞
燕僧擺造化.萬有隨手犇
補綴雜霞衣.笑傲諸貴門
將明文在身.亦爾道所存
朔雪凝別句.朔風飄征魂
再期嵩少遊.一訪蓬蘿村
春草步步綠.春山日日暄
遙鶯相應吟.晚聽恐不繁
相思塞心胸.高逸難攀援
