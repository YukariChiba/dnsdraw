憶昔開元全盛日.小邑猶藏萬家室
稻米流脂粟米白.公私蒼廩俱豐實
九州道路無豺虎.遠行不勞吉日出
齊紈魯縞車班班.男耕女桑不相失
宮中聖人奏雲門.天下朋友皆膠漆
百餘年間未災變.叔孫禮樂蕭何律
豈聞一絹直萬錢.有田種穀今流血
洛陽宮殿燒焚盡.宗廟新除狐兔穴
傷心不忍問耆舊.復恐初從亂離說
小臣魯鈍無所能.朝廷記識蒙祿秩
周宣中興望我皇.灑血江漢身衰疾
