陰山健兒鞭鞚急.走勢能追北風及
逶迤一虎出馬前.白羽橫穿更人立
回旗倒戟四邊動.抽矢當前放蹄入
爪牙蹭蹬不得施.磧上流丹看來濕
胡天朔漠殺氣高.煙雲萬里埋弓刀
穹廬無工可貌此.漢使自解丹青包
堂上絹素開欲裂.一見猶能動毛髮
低徊使我思古人.此地摶兵走戎羯
禽逃獸遁亦蕭然.豈若封疆今晏眠
契丹弋獵漢耕作.飛將自老南山邊.還能射虎隨少年
