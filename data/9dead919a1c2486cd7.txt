僧夏莫問途.麥秋宜煮餠
北寺旬休歸.長廊六月冷
簟翻寒江浪.茶破蒼璧影
李侯爲我來.遽以歸期請
青衿廢詩書.白髮違定省
荒畦當鉏灌.蠹簡要籤整
挽衣不可留.决去事幽屏
天恢獵德網.日饎養賢鼎
此士落江湖.熟思令人癭
胸中吉祥宅.膜外榮辱境
婆娑萬物表.藏刃避肯綮
人生要當學.安宴不徹警
古來惟深地.相待汲脩綆
