車如雞栖馬如狗.閉門常多出門少
去天尺五張公子.官居城南池館好
健兒快馬紫游韁.迎我不知沙路長
高榆老柳媚寒日.枯荷小鴨凍野航
津人刺船起應客.遙知故人一水隔
下馬索酒呼三遲.騎奴笑言客竟癡
向來情義比瓜葛.萬事略不置町畦
追數存亡異憂樂.燭如白虹貫酒巵
開軒臨水弄長笛.吹落殘月風凄凄
城頭漏下四十刻.破魔驚睡聽新詩
君詩清壯悲節物.正與秋蟲同一律
邇來更覺苦語工.思婦霜碪擣寒月
朱顔綠髮深誤人.不似草木長青春
潔身好賢君自有.今日相看進于舊
以茲敢傾一盃酒.爲太夫人千萬壽
