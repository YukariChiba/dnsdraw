長女近歸寧.念母省所患
臨別無可烹.僅餘一老雁
茲辰遂重九.空庖絕芻豢
伏雌劣足膳.時醪靡由辦
平生萬卷腸.半世飫藜莧
中嘗長軍府.豈不讌集慣
晚年畏禍機.棄官老林澗
賣書輟架籤.典衣解袍襻
佳節無一錢.終不羨朽貫
瓶罄何耻爲.更用奴隸訕
但甘顔樂瓢.宜免周誓轘
粲粲東籬英.聊與歲同晏
