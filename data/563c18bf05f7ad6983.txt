靈和風暖太昌春.舞線搖絲向昔人.
何似曉來江雨後.一行如畫隔遙津.
彭澤初栽五樹時.只應閑看一枝垂.
不知天意風流處.要與佳人學畫眉.
暖傍離亭靜拂橋.入流穿檻綠陰搖.
不知落日誰相送.魂斷千條與萬條.
春來綠樹遍天涯.未見垂楊未可誇.
晴日萬株煙一陣.閑坊兼是莫愁家.
十首當年有舊詞.唱青歌翠幾無遺.
未曾得向行人道.不謂離情莫折伊.
