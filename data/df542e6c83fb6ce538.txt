河陽有洑流.經營太行根
盛德不終晦.發爲清濟源
斯堂濟源上.太行正當門
仰視浮雲作.俯窺流水奔
脩竹带藩籬.百禽鳴朝暾
相望有盤谷.李願故居存
主人國之老.實惟商巖孫
班行昔供奉.亟進逆耳言
天子色爲動.群公聲亦吞
蕭條冰霜際.不改白玉溫
出處士所重.其微難具論
公勿思草堂.朝廷待公尊
