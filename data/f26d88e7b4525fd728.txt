廬陵政事無全牛.恐是漢時陳太丘
書記姓名不肯學.得紙無異夏得裘
琢詩包紙送贈我.自狀明月非暗投
詩句縱橫剪宮錦.惜無阿買書銀鉤
蠻溪切藤卷盈百.側理羞滑繭羞白
想當鳴杵砧面平.桄榔葉風溪水碧
千里鵝毛意不輕.瘴衣腥膩北歸客
君侯謙虛不自供.胡不贈世文章伯
一涔之水容牛蹄.識字有數我自知
小時雙鉤學楷法.至令兒子憎家雞
雖然嘉惠敢虛辱.煮泥續尾成大軸
寫心與君心莫傳.平生落魄不問天
樽前花底幸好戲.爲君絕筆謝風煙
已無商頌猗那手.請續南華內外篇
