煩心思所持.屏事入小閣
踾撲下塵梁.侈哆張敗笈
雨爛百數番.蟲食三四筴
軒昂醉墨鬧.纖悉新書雜
魚子或破碎.蠶兒尚狎恰
快心伯長文.跋尾清臣搨
幼辭反知進.故句時自愜
墜亡多玩愛.存聚必券帖
疎密交及戚.前後生與𣩄
誨束儼父師.寒暑怖兒妾
謔浪笑忽還.私暱情再接
愴事涕涔涔.憫時歎𠴲𠴲
一餉誠寂寞.千里遽會合
遊心到句甬.開眼見苕霅
京華歷歷復.節物怱怱涉
恍爾驚異方.遁去乃幾臘
回頭厭襞積.舉體覺疲薾
東閣聊欠伸.夢斷風一颯
