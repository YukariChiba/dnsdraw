太極分陰陽.物物具兩儀
乾坤互南北.坎離迭東西
四時有見伏.晝夜有盪推
夫人遷於物.由之而不知
六淫一爲沴.大命醫所司
或當暑而裘.或御冬而絺
或學製而傷.或助苗而萎
其間號爲儒.亦以身嘗醫
江西有曾君.解后荆江湄
暇日與之語.切磋及幽微
榜人趣行邁.欲別不忍離
乃書所素講.爲詩以贈之
