少時所學苦.食蘗日自强
壯歲從宦清.飲冰中剛腸
陽安百里地.邈在天一方
惠政不鞭朴.斯民樂耕桑
念予昨守贛.與兄會家鄉
兄今歲已滿.余遽提蜀疆
一朝此邂逅.五載忘參商
且勿語離索.易老驚鬢霜
且勿較通塞.放懷把酒觴
上方聖政新.求賢坐明堂
兄道足施設.兄志彌頡頏
喜予外祖門.從此生輝光
