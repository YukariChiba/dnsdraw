我生不顧四壁空.千金買笑醉春風
半夜酒紅潮玉頰.亭亭秋水影芙蓉
作文忽慕元和格.遂入賢關親眉白
遽聞皇甫語穿天.淵源蓋是退之客
琢句出人數等高.要令天下無英豪
擊節一觀百憂失.不覺此身猶布袍
平生自足牛蹄水.爲公辟易數百里
願得佳句時飛來.此間幸有子期耳
雨意朝來猶許重.安得相從恣嘲弄
虀鹽充腹燈一螢.兀坐亡聊真夢夢
會鞭匹馬城東陬.對床臭味兩相投
歸來筆下飽奇怪.不須更事子長遊
