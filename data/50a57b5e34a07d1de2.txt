秋氣入我窗.秋風吹我裳
可人溪上來.語妙齒頰香
餘味徹肝肺.散作六月凉
苦吟有天知.不知正無妨
譬如叢生蘭.無人亦自芳
明珠遺我把.爛爛照乘光
疾風駕滄海.世波正茫茫
老氣蓋九州.老眼隘四方
黄塵暗長淮.蒹葭色蒼蒼
醉草馬上檄.舉瓢酌天漿
雲開帝星明.妖彗收光芒
長江砥樣平.鷗鳥水泱泱
照影東湖濱.矯首看橫翔
釣竿拂珊瑚.凉意滿歸航
到海得明月.寄我毋相忘
