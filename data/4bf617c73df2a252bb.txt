浮生無根株.志士惜浪死
雞鳴何預人.推枕中夕起
游也本無奇.腰折百僚底
流離鬢成絲.悲咤涙如洗
殘年走巴峽.辛苦爲斗米
遠衝三伏熱.前指九月水
回首長安城.未忍便萬里
袖詩叩東府.再拜求望履
平生實易足.名幸污黄紙
但憂死無聞.功不挂青史
頗聞匈奴亂.天意殄蛇豕
何時嫖姚師.大刷渭橋恥
士各奮所長.儒生未宜鄙
覆氊草軍書.不畏寒墮指
