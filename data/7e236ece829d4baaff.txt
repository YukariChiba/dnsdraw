五年職翰林.四年涖潯陽
一年巴郡守.半年南宮郎
二年直綸閤.三年刺史堂
凡此十五載.有詩千餘章
境興周萬象.土風備四方
獨無洛中作.能不心悢悢
今爲青宮長.始來遊此鄉
裴回伊澗上.睥睨嵩少傍
遇物輒一詠.一詠傾一觴
筆下成釋憾.卷中同補亡
往往顧自哂.眼昏鬚鬢蒼
不知老將至.猶自放詩狂
