谷風拂層冰.萬凍倏忽流
陽暉照積雪.寸片不得留
郎中冰雪人.清潔映北州
誰令司命家.速以風日收
得非峻節士.地下亦急求
哀哉吳隠之.已矣公儀休
衆皆殖貨利.我獨嫉貪牟
衆皆似芳春.我獨如霜秋
多藏豈不裕.害義固所羞
謀身豈不急.有命其何憂
辛勤洛宋倅.明白盱郡侯
未知居此官.數有斯人不
孤耿一德性.紛綸萬揶揄
嗚呼五十年.平步落九幽
象闕方肅肅.銘旌遽悠悠
吁嗟高論儒.何以示素修
