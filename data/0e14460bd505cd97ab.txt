名之基.實之蒂.深兮固兮宛相繼
古之名也在希聲.今之實也同浮瞖
子州善卷之流也.堯驅舜馳讓無暇
歸兮歸兮歸不歸.到頭未出冥冥者
吾徒孰謂標奇絕.動靜憑君試甄别
葉零零兮秋暮半凋.花片片兮春暖齊發
暹禪老.暹禪老.意曾高
曠排沽待.忽致譏褒
天人列請兮屢輕笑.祖佛位卑兮還擬逃
我恐逃之逃不得.大方無外皆充塞
茫茫擾擾知何極.八面香風惹衣裓
