器遠無近用.弦歌只暫娛
從來趙魏老.或爲滕大夫
昔時武城宰.其人骨已徂
牛刀發新硎.夫子輒驚吁
向侯本學道.與世疑闊疏
擁紬聽衙鼓.庭下一事無
不爲赫赫名.詭衆以自殊
催科雖云拙.於今乃賢歟
夫子儻無言.黑白共一區
家有治縣譜.不飲常晏如
棠陰决民訟.松間讀我書
飛蝗避境土.野鶴馴階除
堂上盛賓客.不減陳趙予
新詩播京邑.異世乃同途
振轡若登仙.身輕衣六銖
雲間候飛馭.君駕何時迂
