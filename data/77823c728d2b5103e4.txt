送客過樊谿.停橈退谷口
不見元次山.靜立躊躇久
巉巖兩石峰.猶疑入戶牖
杯湖正宜泛.堙塞僅盈肘
糞壤瘞杯樽.勿復堪賭酒
扁舟泛然者.長歌挈敝笱
浩無風塵意.將恐是聱叟
自知干進客.對面弗敢扣
從之人甚遠.慙顔爲之厚
武昌非昔人.望絕不得友
它時賦歸歟.湖谷定吾受
此心介如石.自誓向樊母
