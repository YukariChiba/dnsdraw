野風摇枯荄.長夜山雨寒
夢忽墮千里.扶胥黄木灣
美人秋水容.衆芳潔初服
海樹鳴騷騷.醉吟瘴雲宿
憶昔西窗眠.三谿月如水
忽作千日別.人生別能幾
有客從南來.說君新况好
升沉何足云.令德似爲寶
同袍澗谷友.掉臂青雲端
而我卧山阿.淡心如露蘭
手種麓下梅.半吐欲遲雪
再三拂霜紈.待君畫孤潔
寄書何時到.歲晚百念中
天涯一望斷.雁遠夕陽紅
