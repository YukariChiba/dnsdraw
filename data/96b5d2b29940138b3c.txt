詩腸抱饑饞.嗜句如嗜炙
長年齚雞跖.有味如啖蔗
轑釜轟腹雷.每遭丘嫂駡
辛勤謀一飽.索米誰肯借
忽來五侯鯖.心目爲驚詫
大羹足真味.禁臠增重價
仙露承金莖.天漿灧瓊斝
何修乃得此.咀嚼日不暇
每擬賦老饕.欲作口屢嗄
錦鯨出光怪.把玩涉秋夏
珍重十襲藏.常恐六丁下
每思隨𥊍御.不足攀逸駕
清晨呼墨卿.爲我再四謝
莫能贊一辭.泚顙慚久假
