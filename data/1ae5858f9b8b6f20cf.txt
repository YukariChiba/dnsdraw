橋山同軌會.軒後葬衣冠.東海風波變.西陵松柏攢.
鼎湖仙已去.金掌露寧幹.萬木泉扃月.空憐鳧雁寒.
容衛曉徘徊.嚴城閶闔開.烏號龍馭遠.遏密鳳聲哀.
昆浪黃河注.崦嵫白日頹.恭聞天子孝.不忍望銅台.
哀挽渭川曲.空歌汾水陽.夜泉愁更咽.秋日慘無光.
纘夏功傳啟.興周業繼昌.回瞻五陵上.煙雨為蒼蒼.
