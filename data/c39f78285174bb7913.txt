道之大道古太古.二字爲名爭莽鹵
社稷安危在直言.須歷堯堦撾諫鼓
恭聞吾皇至聖深無比.推席却几聽至理
一言偶未合堯聰.賈生須看湘江水
君不見頃者百官排闥赴延英.陽城不死存令名
又不見仲尼遙奇司馬子.珮玉垂紳合如此
公乎公乎施之掾.江上春風喜相見
畏天之命復行行.芙蓉爲衣勝絁絹
好音入耳應非久.三峽聞猨莫迴首
且啜千年羹.醉巴酒
