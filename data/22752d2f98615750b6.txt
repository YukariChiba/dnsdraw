昔年羣盜阻江東.吳山動搖楚澤空
齊人亦戴蜂蠆毒.美稷化爲荆棘藂
洶洶四顧多窟穴.浮雲白波名不同
萬人死地當虎口.一旦生涯懸彀中
昨日將軍徇死節.悉向生民陷成血
胸中豹略張陣雲.握內虵矛揮白雪
長洲南去接孤城.居人散盡鼓譟驚
三春不見芳草色.四面唯聞刁斗聲
此時狂寇紛如市.君當要衝固深壘
縱橫計出皆獲全.士卒身先每輕死
埽平氛祲望吳門.人間歲美桑柘繁
比屋生全受君賜.連營罷戰賴君恩
如何棄置功不錄.通籍無名滯江曲
灞亭不重李將軍.漢爵猶輕蘇屬國
荒營寂寂隱山椒.春意空驚故柳條
野戰攻城盡如此.即今誰是霍嫖姚
