退之以文鳴.師友得侯喜
聲名力與俱.雖尊未勇耳
黄池距青山.孰辨都與鄙
菴成誰振之.句出鬧如市
千仞寧我高.充實信吾美
坐令菴內人.前車云可軌
禮樂有先後.後進則君子
執方而昧圓.俱野那復史
伐柯固執柯.疇克求諸邇
蒸之既匪薪.采焉又非芑
近交韓與侯.步驟亦常耻
一醫消息盡.布毛自何起
要須六月息.不息不爲已
敢問二詩人.如何得意旨
