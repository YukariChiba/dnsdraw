刻形求得相.事事未嘗眠.霖雨方為雨.非煙豈是煙.
童收庭樹果.風曳案頭箋.仲虺專為誥.何充雅愛禪.
靜嫌山色遠.病是酒杯偏.蜩響初穿壁.蘭芽半出磚.
堂懸金粟像.門枕禦溝泉.旦沐雖頻握.融帷孰敢褰.
德高群彥表.善植幾生前.修補烏皮幾.深藏子敬氈.
扶持千載聖.瀟灑一聲蟬.棋陣連殘月.僧交似大顛.
常知生似幻.維重直如弦.餅憶蓴羹美.茶思嶽瀑煎.
只聞溫樹譽.堪鄙竹林賢.脫穎三千士.馨香四十年.
寬平開義路.淡濘潤清田.哲後知如子.空王夙有緣.
對歸香滿袖.吟次月當川.休說慚如揵.堯天即梵天.
