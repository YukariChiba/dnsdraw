蜿虹絳彩垂霄路.白波渺渺散寒露
橫空擲綺結飛梁.靉靆青雲匝風御
颺金排玉水晶宮.鸞佩霓襦笑相遇
兔停玉杵取玄霜.吳質無端强猜妬
窺見腰中三尺冰.便疑斫却婆娑樹
桂香廣陌不得留.灼灼修娥謾回顧
天孫飛梭織冰紈.帝子吹笙濕香霧
笑指瑶臺十二層.只怕結鄰未相許
瀲灧金樞煙水寒.會駕飛輪撇波去
