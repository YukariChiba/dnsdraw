嬰釁徙窮荒.茹哀與世辭
官來錄我橐.吏來驗我屍
藤束木皮棺.藁葬路傍陂
家鄉在萬里.妻子天一涯
孤魂不敢歸.惴惴猶在茲
昔忝柱下史.通籍黄金閨
奇禍一朝作.飄零至於斯
弱孤未堪事.返骨定何時
脩途繚山海.豈免從闍維
荼毒復荼毒.彼蒼那得知
歲晚瘴江急.鳥獸鳴聲悲
空濛寒雨零.慘淡陰風吹
殯宮生蒼蘚.紙錢掛空枝
無人設薄奠.誰與飯黄緇
亦無挽歌者.空有挽歌辭
