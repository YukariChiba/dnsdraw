忠深獨逢尤.怨極翻作歌
豈云嗜好異.奈此芳潔何
郢都值末造.聽惑賢佞訛
令尹專國事.君王信秦和
內思謀諫盡.旁困讒嫉多
秉道身必斥.徇時則同波
我生帝降直.臣節安敢頗
痛心易激烈.危步難逶迤
忍觀宗緒墜.去復念本柯
采藻或澗濱.茹芝亦巖阿
下將從彭咸.終已投汨羅
湘水碧湛湛.湘山鬰峩峩
昔存懷沙恨.今見垂綸過
仲夏草樹蕃.初華粲蓮荷
禪棲寄幽祀.羈思發長哦
風雅尚遺音.景宋寖殊科
遠游一感嘆.白首留江沱
