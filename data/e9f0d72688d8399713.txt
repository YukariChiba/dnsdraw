蝦蟆雖水居.水特變形貌
強號爲蛙蛤.於實無所校
雖然兩股長.其奈脊皴皰
跳躑雖云高.意不離濘淖
鳴聲相呼和.無理只取鬧
周公所不堪.灑灰垂典敎
我棄愁海濱.恒願眠不覺
叵堪朋類多.沸耳作驚爆
端能敗笙磬.仍工亂學校
雖蒙句踐禮.竟不聞報效
大戰元鼎年.孰強孰敗橈
居然當鼎味.豈不辱釣罩
余初不下喉.近亦能稍稍
常懼染蠻夷.失平生好樂
而君復何爲.甘食比豢豹
獵較務同俗.全身斯爲孝
哀哉思慮深.未見許回櫂
