丹砂九轉世莫傳.羽衣婀娜飛朝天
淒然風露洗塵世.星斗一天隨轉旋
空餘丹鼎在巖際.夜夜虹光騰霽煙
天遺紫陽弭絳節.點石成玉公須專
朝來金鎖開洞府.丹火已灰當復然
離龍坎虎玄又玄.不須人間詢謫仙
黄熊跑號青兕舞.爭欲舐鼎嚴笞鞭
巖頭風高捲衣袂.嘶斷玉龍雲滿川
怡然上池漱瓊液.鼓枻下濯丹溪泉
雲間雙鶴儻未下.招隠爲我歌長篇
