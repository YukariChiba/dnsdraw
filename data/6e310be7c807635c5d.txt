紫微所拱皆仙官.開元無事長庚閒
偶緣一念來人間.詩才到白誠無難
英華峻發根自天.春空藹藹飛翔烟
雲濤雪浪滄溟喧.四面滔滔朝白川
重與論文不須細.且貴胸襟寫來易
易中自有驚人詞.繩墨空高何足貴
苦談杜甫峻談李.文人相輕古如此
始惟通道繼而醉.萬事紛紛寧復記
三人分散難爲攀.夢魂應覺星躔寒
乃與月影同交歡.豈有俗態趨人寰
若在真府如同家.瓊丹我已修河車
仙源將果蟠桃花.安知不共遊烟霞
便看琪園越三島.休羨垂楊與芳草
