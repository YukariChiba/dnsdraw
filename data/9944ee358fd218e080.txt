四十未為老.憂傷早衰惡.前歲二毛生.今年一齒落.
形骸日損耗.心事同蕭索.夜寢與朝餐.其間味亦薄.
同歲崔舍人.容光方灼灼.始知年與貌.衰盛隨憂樂.
畏老老轉迫.憂病病彌縛.不畏複不憂.是除老病藥.
朝哭心所愛.暮哭心所親.親愛零落盡.安用身獨存.
幾許平生歡.無限骨肉恩.結為腸間痛.聚作鼻頭辛.
悲來四支緩.泣盡雙眸昏.所以年四十.心如七十人.
我聞浮屠教.中有解脫門.置心為止水.視身如浮雲.
鬥擻垢穢衣.度脫生死輪.胡為戀此苦.不去猶逡巡.
回念發弘願.願此見在身.但受過去報.不結將來因.
誓以智慧水.永洗煩惱塵.不將恩愛子.更種悲憂根.
