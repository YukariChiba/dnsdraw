嘗聞紹述絳守居.偶來覽登周四隅
異哉樊子怪可吁.心欲獨出無古初
窮荒搜幽入有無.一語詰曲百盤紆
孰云已出不剽襲.句斷欲學盤庚書
荒煙古水蔚遺墟.我來嗟祗得其餘
栢槐端莊偉丈夫.蒼顔鬰鬰老不枯
靚容新麗一何姝.清池翠蓋擁紅蕖
胡鬅虎搏豈足道.記錄細碎何區區
虙氏八卦畫河圖.禹湯臯虺暨唐虞
豈不古奧萬世模.嫉世姣巧習卑汙
以奇矯薄駭羣愚.用此猶得追韓徒
我思其人爲躊躇.作詩聊謔爲坐娛
