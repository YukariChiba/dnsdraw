大暑苦河魚.久乃變成痢
輾轉枕席間.百藥幾盡試
神氣頓索然.不止形容悴
自謂與鬼隣.偶然有生意
方欲少開眉.赤目又爲祟
餘年能幾何.十日不知味
今雖强支持.下筯猶畏忌
去歲夏到官.今年又秋至
默數一年中.安好無一二
顧此衰病軀.豈堪長代匱
回首望故山.幸有寬閑地
不如歸去來.笑歌聊自慰
