君不見劉越石.晉陽鐵騎圍城急
一聲長嘯震山谷.拋弓散走群兒泣
又不見庾元規.武昌僚佐相追隨
坐據胡牀夜笑語.不知賓主竟爲誰
枕戈待旦成何事.終讓著鞭先士稚
況復西風塵污人.茂宏舉扇思還第
嗟嗟二子逢世亂.誤長清談空致患
爭如今夕倚闌人.一生飽喫升平飯
百城桴鼓夜不鳴.萬里山川秋愈明
黄鶴孤飛白鷗睡.捲簾露氣下三更
初聽笛聲何激烈.再聽書聲更清越
素娥密約無人知.今秋丹桂來先折
