予從江南來.見子東浦榛
問子何不治.子兄遊洛瀕
子素樂文字.而復養慈親
去年始陞朝.差差陪縉紳
今也與吾肩.行立笑語頻
未經鬢髮改.喜預班綴新
思如曩時會.浩飲不計巡
往謁持約史.文辭媿彬彬
謂將一乘粟.欲敵千箱囷
然而澤中蛇.時得龍一鱗
况復周孔教.幸逢舜禹辰
又究志所之.茲學豈不臻
誰其起予者.視子爲席珍
趨韓亦已工.比孟猶欠淳
慎勿驚怪奇.怪奇世多擯
吾慙遼東豕.未見西狩麟
汩汩塵泥間.曷辨玉與珉
昨來忽有知.所索非所循
使焉轉磨衡.安得目不眴
誠聞苑囿美.難遣麋鹿馴
自惟體衰苶.寧堪事艱辛
宜收蹭蹬迹.却返江湖濱
浸脛水活活.漫灘石磷磷
垂釣紅鬐登.舉袂白羽振
以此全吾性.胡能往問津
非同子少年.柯葉正蓁蓁
