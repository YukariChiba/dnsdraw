青山屋上名荷湖.故知下有神仙居
全似太華峰頭玉井樣.花開十丈世所無
自有天地此山有.誰人種得如船藕
造物不肯輕畀付.付與湛溪雲隠手
雲隠濟人陰德多.有如此藕痊沉痾
自煉還丹成九轉.方瞳點漆顔長酡
甚不愛飛霞千樹結蟠桃.甚不愛湛溪千頃漲葡萄
蟠桃入口那能甘比蜜.湛溪不抵酒滴真珠槽
愛蓮往往緣青壁.俯笑凡人無路覓
不知身世若爲高.但見照人雙眼碧
寄語峰頭十丈花.年年來伴棗如瓜
不須更記歲與月.只記山前雲隠家
