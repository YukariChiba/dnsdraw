蒸雲熾結炎威稔.紫禁傳宣馳內品
頒冰首及輔臣家.三伏歘成秋氣凛
寒光瑩澈带恩輝.圭角峥嶸出天禀
紅塵不敢傍朱門.溽暑何由近華寢
無瑕獨愜水精盤.薦冷潛被文石枕
池鳳應思引輕喙.鼎梅亦覬清餘餁
蝸廬窮處厭煩酷.嘉惠分霑幸尤甚
兒童驚目且相懽.蠅蚋竄身寧自審
荷公借潤變焦枯.食蘖肺腸方渴飲
強持累句冒鈞衡.深愧才華非鮑沈
