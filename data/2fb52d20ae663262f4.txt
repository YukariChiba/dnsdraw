聖門非入室.文陣敢争盟
不意棲雲閣.何才隷月卿
珍羣憐未至.霄鶚引脩程
直舍有仙味.祕庭無俗聲
午陰宫樹綠.宵刻禁鐘清
奉制歌三秀.稱觴聽六英
恩輝孤易感.交結淡難成
新髪鑑中改.舊山天際横
纓思漁父濯.春伴隼旟行
桃浪觀秦塞.薫風省舜城
幾多興廢跡.重疊古今情
進退思先覺.蹉跎畏後生
見詒如美衮.欲報乏英瓊
浄揖澄江練.高窺擢露莖
復驚聞正始.終仰輔登閎
好勵圖南志.翺翔覽四瀛
