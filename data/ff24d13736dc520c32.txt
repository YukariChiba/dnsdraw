三代子百姓.公私無異財
人主擅操柄.如天持斗魁
賦予皆自我.兼并乃奸回
奸回法有誅.勢亦無自來
後世始倒持.黔首遂難裁
秦王不知此.更築懷清臺
禮義日已偷.聖經久堙埃
法尚有存者.欲言時所咍
俗吏不知方.掊克乃爲材
俗儒不知變.兼并可無摧
利孔至百出.小人私闔開
有司與之爭.民愈可憐哉
