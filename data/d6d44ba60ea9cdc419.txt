溪毛秀兮水清.可飯羹兮濯纓.不漁民利兮又何有于名
絃琴兮觴酒.寫溪聲兮延五老以爲壽
蟬蛻塵埃兮玉雪自清.聽潺湲兮鑒澄明
激貪兮敦薄.非青蘋白鷗兮誰與同樂
津有舟兮蕩有蓮.勝日兮與客就閒
人聞拏音兮不知何處散髮醉.高荷爲蓋兮倚芙蓉以當伎
霜清水寒兮舟著平沙.八方同宇兮雲月爲家
懷連城兮佩明月.魚鳥親人兮野老同社而爭席
白雲蒙頭兮與南山爲伍.非夫人攘臂兮誰余敢侮
