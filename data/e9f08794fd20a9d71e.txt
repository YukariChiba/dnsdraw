淵明事獨往.謀酒不謀國
引壺自酌罷.高卧幽窗北
孤松供盤桓.五柳伴幽寂
時赴中道邀.未覺體小劇
八旬棄縣令.忻若重負釋
安石登冶城.清談工剖擊
竹林事遊燕.百金費羣客
絲竹聊寫情.副此桮鐺癖
歲晚白雞夢.頽齡天不惜
二士俱好飲.世運屬艱棘
身今掃閒軒.紅蕖蔭魴鯽
遠挹環峰秀.下臨湍水激
得酒且盡歡.何人壽金石
不如更添燭.夜漏淹晷刻
醺酣便逃禅.酩酊非閼適
從教醉謬誤.黎明不能憶
