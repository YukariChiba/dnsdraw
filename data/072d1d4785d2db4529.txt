上帝懷明德.圓壇展盛儀
南城七里路.三歲一郊時
豫動森華蓋.乾行儷絳螭
山河對旒冕.辰象倚旍旗
爾祏前增謐.皇靈下告慈
密都俄奠玉.清廟徧嘗粢
田燭紛先置.軒營肅左移
禮行忘景晏.恩厚覺寒遲
紫宙天鴻洞.賓柴燎陸離
合祛聯祭秸.妥侑判純犧
腏食千華炬.陪祠萬翠緌
開天浮協氣.亙海受洪釐
愛日兼祥至.隨風與令馳
羣心樂更始.徽冊貺顓辭
堯舜文章煥.淵雲頌嘆疲
無階効論報.敢告日孜孜
