積雨不出門.局促如井蛙
初晴强人意.今日來君家
下馬笑握手.埽階去塵沙
銀瓶撥醅酒.紫碗雙井茶
黄雀隨素魴.安榴雜木瓜
舉非一方物.遠或萬里遐
不知王侯宅.此味何以加
扶疏庭下槐.燦爛盤中花
春事豈不多.遊覽何必賒
與公平生親.總角見髪華
飲當外形骸.語當恕喧譁
縱心倒所詣.相對白日斜
江韓亦我徒.但恨宿約差
願使公多財.此樂寧有涯
