二月雪飛雞狗狂.錦衣走馬回大梁
入奏邕州破蠻賊.絳袍玉座開明堂
腰佩金魚服金带.榻前拜跪稱聖皇
一朝嚴氣變和氣.初令漏泄飛四方
將軍曰青才且武.先斬逗撓兵後强
從來儒帥空賣舌.未到已愁茆葉黄
徘徊嶺下自稱疾.詔書切責仍勉當
因人成功喜受賞.親戚便擬封侯王
昔日苦病今不病.銅鼓棄擲無鏢鎗
