魯鈍乃多病.逢迎遠複迷.耳聾須畫字.發短不勝篦.
澤國雖勤雨.炎天竟淺泥.小江還積浪.弱纜且長堤.
歸路非關北.行舟卻向西.暮年漂泊恨.今夕亂離啼.
童稚頻書劄.盤餐詎糝藜.我行何到此.物理直難齊.
高枕翻星月.嚴城疊鼓鼙.風號聞虎豹.水宿伴鳧鷖.
異縣驚虛往.同人惜解攜.蹉跎長泛鷁.輾轉屢鳴雞.
嶷嶷瑚璉器.陰陰桃李蹊.餘波期救涸.費日苦輕齎.
支策門闌邃.肩輿羽翮低.自傷甘賤役.誰湣強幽棲.
巨海能無釣.浮雲亦有梯.勳庸思樹立.語默可端倪.
贈粟囷應指.登橋柱必題.丹心老未折.時訪武陵溪.
