結廬依林丘.回峰爭盤紆
下闞清池淵.憑軒數游魚
飛閣出雲表.浮烟襲簪裾
中有傲世士.脫略自謂愚
高義輕籯金.貽謀有詩書
青編富充宇.散秩羅瓊琚
鱗鱗壁間題.一一露珊瑚
嗟予久昏塞.荒蹊少耘鋤
昌黎已隔世.將焉問夷塗
道逢北山公.荷鍤時與俱
皎皎河曲叟.朋儕共欷歔
高齋一來遊.豁然心神舒
籬東有餘址.誰能薙榛蕪
結茅可容席.一瓢來此居
寄謝陶彭澤.何必愛吾廬
