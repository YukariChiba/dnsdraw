憶昔射策干先皇.珠簾翠幄分兩廂
紫衣中使下傳詔.跪奉冉冉聞天香
仰觀眩晃目生暈.但見曉色開扶桑
迎陽晚出步就坐.絳紗玉斧光照廊
野人不識日月角.彷彿尚記重瞳光
三年歸來真一夢.橋山松檜淒風霜
天容玉色誰敢畫.老師古寺晝閉房
夢中神授心有得.覺來信手筆已忘
幅巾常服儼不動.孤臣入門涕自滂
元老侑坐鬚眉古.虎臣立侍冠劍長
平生慣寫龍鳳質.肯顧草間猿與麞
都人踏破鐵門限.黄金白璧空堆床
爾來摹寫亦到我.謂是先帝白髮郎
不須覽鏡坐自了.明年乞身歸故鄉
