彩鸞餐顥氣.威鳳入卿雲.長養三清境.追隨五帝君.
煙波遺汲汲.矰繳任云云.下界圍黃道.前程合紫氛.
金書惟是見.玉管不勝聞.草為回生種.香緣卻死熏.
海明三島見.天迥九江分.搴樹無勞援.神禾豈用耘.
鬥龍風結陣.惱鶴露成文.漢嶺霜何早.秦宮日易曛.
星機拋密緒.月杵散靈氛.陽鳥西南下.相思不及群.
