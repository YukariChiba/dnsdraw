將軍義勇名.蜂蟻嘗旅拒
俯邇建赤油.超摇揮白羽
不辭援鼓桴.豈以遺君父
匈奴恨未滅.致官逾噲伍
麾下例千金.赫然士豫附
家庭樹曲旃.天街騰露布
平昌平恩侯.議論寧肯忤
萬金十千戶.募將斬亡虜
列屋鏁名倡.連車載清酤
用錢取水衡.卜宅凌武庫
山岳勢能移.震電赫憑怒
畫地成江河.鼻息吹雲霧
私鬬患不怯.公戰則先務
可憐金玉帛.殊勝煙埃土
嗟彼紳佩儔.索漠何太窶
試移名將傳.予汝頻晤語
