宦情重居內.世論輕守藩
出處苟自得.重輕安足原
昔常怪蕭傅.恥乘太守幡
頗獨多嚴生.厭直金馬門
優游樹風迹.宣布流上恩
何負廷中臣.而貶千乘尊
石侯古人風.自令薄夫敦
平日不汲汲.左遷更軒軒
輕舟趣行裝.合符去天閽
高卧可以治.簿書豈所煩
我亦羈旅人.不堪市朝喧
又無適時用.坐自悲素餐
願爲江湖長.聊復育元元
子若未北歸.相過識吾言
