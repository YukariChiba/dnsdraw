空光不流八紘凈.巀嶭神鼇開海鏡
蓬萊八萬四千門.琲琲珠房照仙影
琪花撲天天地香.天吳清海海不揚
鳥飛不度水沉羽.隔花安得窺漁郎
白霓仙人按仙曲.七十二鬟吟冷玉
鵝簫小品未成聲.幾度秋蝸換蠻觸
簾花宮葉春不同.江妃一一金芙蓉
劉郎骨朽夢不到.五雲空廓吟饑龍
靈霞漾紅春苒苒.犀彩玉光摇寶燄
元君正坐鬰蕭臺.笑指神州烟九點
