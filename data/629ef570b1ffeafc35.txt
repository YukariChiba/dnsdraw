遊雲紛擾混太清.蒼茫萬里晦月明
豈是貞明能爲改.却緣外面縱且橫
縱橫雲靄盡能撥.一輪即見當天發
當天皎皎月照人.今古何曾人照月
千江萬江月盡圓.千人萬人誰知焉
李白江頭捉月死.盡笑李白醉而顛
江中那有月可捉.舉首獨立空茫然
空茫然.月在天.古來祗有一心傳
休教心外便便言.當時豈啻李白醉江邊
