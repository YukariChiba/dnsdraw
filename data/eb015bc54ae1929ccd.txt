竹君亢宗擅楚墟.一一脩聳山澤臞
風流秀整與世殊.楚俗食息皆爾須
薪之籬之且籧篨.笲筥箱篚䉉籃笯
溝瓦厥祖羹其雛.隨索斯獲掇諸塗
今歲麥秋旱歲餘.得麥僅足償官租
竹君憫農如士夫.著花結實千林俱
密砌玉粒綴旒珠.株株擷取雖錙銖
彌頃亙畝無閑株.磑磨蒸炊勝雕胡
鄰里乞索水火如.坐令顰蹙興歌呼
野叟好事能分吾.香清而洌甘而腴
此君行能不一書.此惠及物旋就枯
摩頂放踵忘其軀.所學無乃墨者徒
老子苟祿天之隅.袖手無策蘇𡞦孤.投匕三嘆吾慙渠
