兩崖蒼蒼峭天柱.停策崖邊喚舟渡
青巾羽客打舟來.驚起靈蛇絕溪去
千年神漿不自惜.萬里晴天安得雨
但見飛流落半空.空中此水來何處
岩下猶涵太古泉.安知上不通銀浦
蒼藤半濕苔蘚昏.石罅無根迸孤樹
洞門一隙僅通人.可惜鑿空開洞府
乾坤明晦自有時.突然棟宇那非數
開闢豈無人到來.岩崖尚絕猿猱路
先生朝昏息丹岩.萬壑歸心心不語
瑶磬一聲天壁寒.白雲紫霧驚相顧
