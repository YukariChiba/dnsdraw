謫宦寓湖南.憔悴變容質
老懷極孤窮.益友最親密
高軒喜陪從.雅會煩揖屈
馨香襲芝蘭.文采輝陋蓽
談辯雖縱横.儀範甚專一
毎聞陽春曲.欽誦不敢佚
遂将蜀溪紙.連寫漸成帙
慚非高尚者.思古感事物
當時郢楚士.英秀盡簪紱
池臺今何在.冠劍久淪失
我憂復遼遠.試聽暮鳴瑟
何時還敝廬.一奠九泉骨
此心實虔望.昭昭有如日
未嘗果山柑.且饌湘江栗
