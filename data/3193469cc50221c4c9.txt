別來世故朝昏殊.相與言之汗模糊
兩翁得酒促坐席.感深念極氣欲蘇
籜龍亦解作水供.細繹尋丈如渴烏
衣巾生秋背毛豎.金石相印環佩趨
江山豪壯旁尊俎.醉中頻貫纍纍珠
此時一事復掛口.爲樂未竟成喑嗚
夔州憂民困湯火.潤澤有志無坦途
眼前焦熬十萬戶.欠伸戲笑皆霑濡
自操量鼓入官廩.不輸一錢分水符
讀書功名無表畔.久矣俗吏輕吾儒
