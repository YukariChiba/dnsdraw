雲卧胸中蟠萬卷.舌端筆端皆具眼
評今論古知幾何.寥寥百年骨不冷
有孫挺特尤掀騰.富有藴藉如弗能
韜光鏟彩事枯硬.不學乃翁牽葛藤
壁立萬仞出一語.佛祖應無啟口處
有時一默淵且深.盡大地人難指注
脚尖踢倒凌霄峰.揮劍活屠潭底龍
三條椽下四世界.破蒲團邊兜率宮
秋風忽起故山興.歸本無歸語何剩
江湖斫額應望君.莫作秤鎚落深井
