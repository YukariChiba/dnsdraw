天壇小有洞.神仙稱福地
草木盡翅秀.靈壽物珍異
孑立無附枝.挺生出羣類
既不假矯揉.復不煩削治
制杖待時用.訓鳩循古義
獻於君子堂.達此野人意
所獻雖已微.其意亦有謂
願公稍扶持.與國同安置
匪惟布私誠.茲乃出公議
豈圖一羽輕.復委千鈞賜
報之以寶鑑.百練粗明致
副之以雅章.二南風格備
蔀屋天光照.陋軀華衮賁
何以稱尊貺.傳家爲重器
何以繼希聲.陳詩言鄙志
