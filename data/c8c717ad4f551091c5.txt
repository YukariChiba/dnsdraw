先天奧學果何傳.造化機緘存闔闢
精微惝恍入神範.天地謂可俄而測
粵從二畫抉秘藴.乾元庶物因首出
陽推陰蕩六子成.致用坎離爲月日
天人相與妙難詰.斯道豈容秦火息
九家分派流愈遠.緯讖紛紛非所及
韋編三絕繫聖經.微言尚切明作述
我生苦晚心好古.謾索圖書考龜策
浩如烟海無津涯.自哂蓬心窺至賾
衆言淆亂折以理.是非安敢决諸臆
吉凶前定信可推.人事堪憐空役役
優游姑樂環中趣.默參經世用皇極
較量得失心自知.議論無用形於筆
觀君氣宇元靜定.何慮不優入聖閾
不鄙謂予可相友.願鑿渾沌以報德
