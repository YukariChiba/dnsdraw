老馬千里志.老鶴萬里心
武夫用清廟.珍材卧中林
進寸輒退尺.枉尺寧直尋
桃李本無言.山水乃有音
靡不競盛麗.疇能聽幽深
平生文字遊.幾作南北襟
清宵寄明月.遠望傷遥岑
悠悠歸計晚.卒卒年事侵
狗監薦相如.將軍知杜欽
彼哉竟何處.已矣真難任
乖離歎每昔.邂逅期豈今
贈別枉古調.和之徒苦吟
我何一錢直.君自抵千金
