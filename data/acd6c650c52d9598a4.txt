予念天之生.生本空疏器
五歲稟慈訓.憤悱讀書志
七歲辨聲律.勤苦會詩賦
九歲執公卷.倜儻干名意
乞薦鄉老書.幸會春官試
折桂愧巍峨.依蓮何氣味
性拙絕不佞.才短無餘地
前年會知己.薦章實非據
寧見民說平.空荷君恩寄
瞿塘抵巴渝.往来名攬轡
孤舟一水中.艱險實可畏
羣操百丈牽.臨難無苟避
濆向江底發.水在石中沸
槌鼓稱打寛.繫紉呼下緯
善惡胡可分.死生何足諱
騎衡與垂堂.非不知前喻
臨淵與履冰.非不知深慮
我今縻搢紳.善地誰人致
城狐與社鼠.巧佞誰從庇
奴顔與婢膝.醜直誰從媚
妻兒夐限越.容顔幾憔悴
致身霄漢人.呝嚱盡賢智
