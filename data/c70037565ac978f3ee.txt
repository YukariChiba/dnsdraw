異時頗愛宋元君.踏門畫史如雲屯
舐筆和墨太早計.解衣槃薄全天真
夢澤張侯飽閒暇.直疑胸中有成畫
酒酣耳熱呼不醒.澹墨淋漓疾揮灑
誰爲右轄賦招魂.遠過酸寒鄭廣文
怪底高堂見丘壑.欲攀松蘿尋石門
咫尺終南與王屋.翩翩不下如黄鵠
水南水北索價高.放浪猶歌紫芝曲
張侯愛畫入骨髓.腦脂遮眼良有以
筆端刻意寫遺民.要似留侯赤松子
如聞可汲用王明.會須添作貢公喜
