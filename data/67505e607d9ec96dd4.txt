杖履信所適.溪流忽濺濺
行入武陵村.偶入桃花源
劃然見華屋.佛界開青蓮
匆匆伊蒲饌.一餉腹果然
同遊得吾黨.曠達真能賢
董何韻俱勝.欲拍諸阮肩
兩王亦豪舉.一擲常萬錢
周郎秀眉宇.要是佳少年
衆中兀老子.少味亦寡言
困眠借僧榻.自嘲邊腹便
平時所懷人.磊落星辰懸
會合不易得.兹遊豈非天
重來恐寡伴.獨訪祖師禅
