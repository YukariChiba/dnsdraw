夜度一程雲.平明踏山址
山神豈妬我.飛雨亂眸子
重岳衮衮去.前傑後俊偉
晦明更百態.始望那及此
路窮得精廬.稅駕諮祖始
老僧千金意.佳處相指似
先生一笑領.得句易翻水
安石未歸山.却要山料理
奇哉此一段.驚世無前軌
酬山以快飲.春蕨正滋旨
一丘儻許予.高卧飽松髓
城中謾拄笏.那知有茲事
