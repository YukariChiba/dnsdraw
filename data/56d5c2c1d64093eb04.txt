錯錯在禪庭.高宜與竹名
健添秋雨響.乾助夜風清
雀靜如枯折.僧閑見笋生
對吟殊灑落.負氣甚孤貞
密謝編欄固.齊由灌溉平
松姿真可敵.柳態薄難幷
映帶兼苔石.參差近畫楹
雪霜消後色.蟲鳥默時聲
遠憶滄洲岸.寒連暮角城
幽根狂亂迸.勁葉動相撐
避暑須臨坐.逃眠必遶行
未逢仙手詠.俗眼見猶輕
