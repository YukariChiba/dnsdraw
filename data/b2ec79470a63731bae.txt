持節三千里.提封一十州
天文占使入.地上覺錢流
吏有言前信.農無賦外求
事投餘刃畢.政舉大綱休
惠澤坤維潤.威風井絡秋
利源乾復溢.民瘼痼還瘳
德以柔剛濟.材兼巨細收
道興期變魯.文盛擬從周
即給中臺筆.行拋外計籌
孤生真自幸.微祿每容偷
未可長閑去.須爲寸進謀
祗應青白眼.能爲辨薫蕕
