長夏無所為.客居課奴僕.清晨飯其腹.持斧入白穀.
青冥曾巔後.十裏斬陰木.人肩四根已.亭午下山麓.
尚聞丁丁聲.功課日各足.蒼皮成委積.素節相照燭.
藉汝跨小籬.當仗苦虛竹.空荒咆熊羆.乳獸待人肉.
不示知禁情.豈惟干戈哭.城中賢府主.處貴如白屋.
蕭蕭理體淨.蜂蠆不敢毒.虎穴連裏閭.堤防舊風俗.
泊舟滄江岸.久客慎所觸.舍西崖嶠壯.雷雨蔚含蓄.
牆宇資屢修.衰年怯幽獨.爾曹輕執熱.為我忍煩促.
秋光近青岑.季月當泛菊.報之以微寒.共給酒一斛.
