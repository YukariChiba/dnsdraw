赤籐表珍奇.桃竹寄吟玩
高情在丘壑.微物懷深睠
徵工匝遠林.彌山選一幹
雲根傍崖蹙.椹色涵霜變
匪憑精刃揮.根柢難立斷
慇懃爲摩撫.燁燁光浮爛
觸石聲含鍾.撢波影摇電
矧余疲曳姿.假力斯過半
皇皇駟馬威.秦趙昔臨按
胡爲步槃跚.猥逐漁樵伴
千金一顧重.朽質增華煥
不經提携手.棄擲亦何算
夙懷用捨情.感茲發長歎
