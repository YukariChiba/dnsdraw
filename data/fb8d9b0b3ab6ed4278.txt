此邦自是高陽里.陳太丘家好孫子
十年閉戶養雋聲.我先子後一時起
前時送兄今送弟.綵衣拜親親爲喜
人言昆令而季强.羨君清標如玉峙
善和尚有千卷書.一一窮探親夜几
新詩那更翻手成.便當拾芥取青紫
小營甘旨束書去.且煩私淑青衿士
天公應念友于情.任國相望纔尺咫
蘇州明白照兩縣.正好高吟清影裏
吳江定作對牀留.笑隔垂虹膾鮮鯉
托好我已三世深.待老敢當二生侍
蕭蕭風雨起送客.萬里飛鴻看雙眥
端明老子舊家聲.一舉先鞭從此始
