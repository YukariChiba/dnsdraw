秦巖昧舊聞.勝會非復常
異哉五里秘.發此一日狂
篝燈破大陰.拄杖入仙鄉
散途楊梅實.承磴菡萏房
石液白瑶墮.泉氣青霓翔
度危心欲動.逢衍興未央
眩人黝谷深.覆我翠極長
降登窮田垅.開闔到鞠場
龍遮側岸路.貓護高廩藏
力士倒履空.應真儼成行
碾缺神所吝.帳空仙莫量
水鳴泬寥內.柱立森羅傍
語聞受遠響.力極生微陽
夢中出小竇.立處忽大荒
塵緣信深重.仙事豈渺茫
靈武唐業開.湘濱耀文章
望夷秦政壞.嶺底畏禍殃
隱顯非士意.安危存國綱
且復置此事.更將適何方
賦詩意未愜.吾欲棲僧廊
