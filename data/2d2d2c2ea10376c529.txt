晚亞古城門.憑高黯客魂
塞侵秦舊國.河浸漢荒村
客路颺書燼.人家帶水痕
獵頻虛塚穴.耕苦露松根
牆外峰黏漢.冰中日晃原
斷碑移作砌.廣第灌成園
北馬疑眠磧.南人憶釣湓
橋閑野鹿過.街靜禁鴉翻
灘鼓城隍動.雲衝太白昏
標衣多呂裔.荷鍤或劉孫
弔問難知主.登攀強滴罇
不能扶壯勢.冠劒惜乾坤
