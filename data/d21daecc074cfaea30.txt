澹公坐臥時.長睡無不穩
吾嘗聞其聲.深慮五藏損
黃河弄濆薄.梗澀連拙鮌
南帝初舊槌.鑿竅洩混沌
迥然忽長引.萬丈不可忖
謂言絕於斯.繼出方袞袞
幽幽寸喉中.草木森苯䔿
盜賊雖狡獪.亡魂敢窺閫
鴻蒙總合雜.詭譎騁戾很
乍如鬬呶呶.忽若怨懇懇
賦形苦不同.無路尋根本
何能堙其源.惟有土一畚
