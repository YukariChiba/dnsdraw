唐虞重逸人.束帛降何頻
風俗因君厚.文章至老淳
玉田耕小隱.金闕夢高真
罷釣輪生蠧.慵冠鑑積塵
餌蓮攀鶴頂.歌雪扣琴身
墨妙青囊秘.丹靈綠髪新
嶺霞明四望.巖笋入諸鄰
幾姓簪裾盛.諸生禮樂循
朝廷唯薦鶚.鄉黨不傷麟
弔古夫差國.懷賢伍相津
劇談來劍俠.騰嘯駭山神
有客瞻冥翼.無端預薦紳
未能忘帝力.猶待補天均
早晚功名外.孤雲可得親
