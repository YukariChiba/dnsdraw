先生本舌耕.文字浩千頃
空倉付公子.坐待發苕穎
十年困新說.兒女爭捕影
鑿垣種蒿蓬.嘉穀誰復省
空餘南陔意.太息北堂冷
織屨隨方進.採薪教韋逞
辛勤守一經.菽水賢五鼎
今年聞起廢.魯史復光景
公子亦改官.三就繁馬頸
歸來一笑粲.素髮颯垂領
會看金花詔.湯沐奉朝請
天公不吾欺.壽與龜鶴永
