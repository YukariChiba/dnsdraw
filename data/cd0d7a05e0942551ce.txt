少年謬聞道.直往寡所疑
不知避礙險.造次逢顛危
中歲飽憂患.進退每自持
長存鄙夫計.未免達士嗤
前日使胡罷.晝夜心南馳
中塗冰塞川.滉漾無津涯
僕夫執轡前.我亦忘止之
馬眩足不禁.拉然卧中坻
異域非所息.據鞍幾不支
昔嘗誦楞嚴.聞有乞食師
行乞遭毒刺.痛劇侵肝脾
念覺雖覺痛.無痛痛覺知
念極良有見.遂與凡夫辭
我今亦悟此.先佛豈見欺
但爾不即證.欲往常遲遲
咄哉後來心.當與初心期
