錦障鬰嵯峨.秀出城之西
直是神氣積.宛若屏障開
蒼翠接重壤.上與浮雲齊
幽花被晴壁.古樹欹層崖
下有張夫子.讀書事幽棲
于今幾百歲.衣冠世多才
偉哉據名勝.林泉足徘徊
茲晨幸休暇.杖屨同攀躋
和風襲輕裾.好鳥鳴喈喈
勇往遽忘疲.窮深陟崔嵬
極目萬里外.頓覺羣山低
長嘯倚蒼松.暢然舒我懷
