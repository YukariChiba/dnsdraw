野人獨愛靈椿館.館前靈椿聳危幹
風柔雨練三月餘.奕奕中庭蔭華傘
清陰及物不自惜.赤日當天損炎旱
危簷密牖清有餘.翠竹猗桐何足算
南山白虎嘯狂飇.孤根易動枝條散
芳華寂寞未及衰.萎遲遂比溝中斷
君不見月中紫桂天上榆.有名無實安自如
天河均澗易生植.甘露灑葉長扶疏
結根得所應自貴.庇蔭雖遠真徒虚
靈椿乎.莊子浪叟誠爾徒
爾當自取八千歲.今顛蹶矣人誰扶
