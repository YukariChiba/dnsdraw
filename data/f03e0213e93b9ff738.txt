端溪清冥幾千尺.玄潭噴雲嘘紫石
層空飛溜瀉珠璣.大古陰崖摧霹靂
翦裁巖屏作風字.琢磨水鏡成月魄
似聞松上颼颼聲.一洗塵埃傾七澤
先生毎思窮禹穴.東叱天吳掛帆席
山祗水若獻幽寶.贈我不啻千金璧
玉堂金井汲寒泉.坐視青天浸虚碧
豈知来從海嶠外.鳥道穿雲下絕壁
嗟我本是山中人.慚無詞藻對卿客
鄉人子雲思奇苦.終老漢庭長執戟
至今舊宅有墨池.何怪著書玄尚白
行當提攜返敝廬.更廣牢愁弔遺迹
