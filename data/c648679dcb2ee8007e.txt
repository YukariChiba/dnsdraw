風流懷二陸.才名動三吳
斯人不可作.千載空烟蕪
當時騁俊筆.萬象爭先驅
有如明月璧.美價傾鴻都
世運有翻覆.韞匵真良圖
惜哉去就乖.毀此千金軀
人生皆有死.百年同須臾
獨遺文字芳.乃與天壤俱
凄凄崑山寒.冉冉谷水枯
白鶴久已寂.黄犬誰復呼
荒祠掛殘陽.扁舟入菰蒲
采蓴薦秋水.庶以明區區
