青山不遠人.人自與山遠
好事或致之.來赴不待挽
夫君有丘壑.於此興不淺
昔爲谷口鄭.今是竹林阮
雌黄不掛口.青白常在眼
官居真吏隠.衙鼓自早晚
常令遠趍走.俗冗盡除剗
朝夕面蒼翠.無事日把醆
填門氣象豪.入户雲煙滿
詩成足風味.醉墨自舒卷
我獲一日雅.甚愛王戎簡
儻無絕交書.定過嵇中散
