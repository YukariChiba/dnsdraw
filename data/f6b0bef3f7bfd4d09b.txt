何人寄逸想.游戲浮漚間
以如幻之力.刻此旃檀像
坐令衆妙好.秀發千花中
天冠束紺髪.銖衣絡華鬘
種種妙莊嚴.成此功德聚
當時億萬種.感極則悲號
樓觀出談笑.祕護百寶攢
如登覩史天.如集龍華會
嗟哉像教末.羽嘉成百鳥
棘生薝蔔林.龍神爲悲慟
王臣寔外護.異夢非意思
願推明月輪.出此蓬勃煙
願回紫金山.安置清涼處
至今百福相.儼然臨人天
神力吁莫測.拜起涕汍瀾
我諦觀十方.實無心外境
自然離依地.及與徧計執
即今目所見.非有亦非無
如像現鏡中.非鏡亦非像
願入此三昧.識心自然明
於十方國土.而作大佛事
稽首大慈尊.證我如是說
