隔宿不問道.此語幼所聞
汨没塵土中.歲晚方得君
學道戒怠惰.成功在精勤
勤哉勤道者.取名不徒云
别來十二秋.東遊遍温鄞
持呪動至暮.坐禪常達昕
寸陰古所惜.君今惜餘分
兢兢窮晝夜.直欲忘齋薫
軒昂冲天鶴.那容混鷄群
我老懶成癖.見君但歡欣
茅齋無一物.坐對柏子焚
忽然捨我去.翩若風中雲
