帝城百司官事少.故府庭閑長春草
獨餘人事十倍多.一月束書逾束稿
我于其間厭見之.語可摹印百不移
深處難論淺處俗.今我下筆如黏黐
自得君書手不置.報章颯颯生新意
漫將長句替寒溫.臨流勝寄相思字
久不哦詩詩律疎.字字偃蹇煩麾呼
羨君作邑康廬下.柔强伏梗妥以愉
廼知萬事共一法.神熟意便功轉捷
聽訟固應哲士能.理賦未省通儒怯
往時蔡子尹黄巖.欲試自疑龜屢占
祗今登用頗衮衮.似此縣債償亦廉
期君規模卓魯上.隨世功名真漫浪
幸勿棄我頻琢磨.中年師友半凋喪
西湖柳色遞晴陰.蒲江遠矣誰共尋
近聞鄉里一奇事.宿覺庵邊祠水心
