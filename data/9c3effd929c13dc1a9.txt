天下無正聲.悅耳即為娛.人間無正色.悅目即為姝.
顏色非相遠.貧富則有殊.貧為時所棄.富為時所趨.
紅樓富家女.金縷繡羅襦.見人不斂手.嬌癡二八初.
母兄未開口.已嫁不須臾.綠窗貧家女.寂寞二十餘.
荊釵不直錢.衣上無真珠.幾回人欲聘.臨日又踟躕.
主人會良媒.置酒滿玉壺.四座且勿飲.聽我歌兩途.
富家女易嫁.嫁早輕其夫.貧家女難嫁.嫁晚孝于姑.
聞君欲娶婦.娶婦意何如.
