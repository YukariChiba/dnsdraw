亭亭鳳凰台.北對西康州.西伯今寂寞.鳳聲亦悠悠.
山峻路絕蹤.石林氣高浮.安得萬丈梯.為君上上頭.
恐有無母雛.饑寒日啾啾.我能剖心出.飲啄慰孤愁.
心以當竹實.炯然無外求.血以當醴泉.豈徒比清流.
所貴王者瑞.敢辭微命休.坐看彩翮長.舉意八極周.
自天銜瑞圖.飛下十二樓.圖以奉至尊.鳳以垂鴻猷.
再光中興業.一洗蒼生憂.深衷正為此.群盜何淹留.
