秦蛇已中斷.劉項方龍戰
叱咤沮風雲.睢盱走霆電
鴻溝一畫天地開.楚王洗劍東歸來
新都形勝控淮泗.籠山絡谷營高臺
重瞳登覽何爲者.不知招賢知戲馬
上如激矢下投丸.蘭筋霜腕便回盤
半夜悲歌騅不逝.明日陰陵行路難
騋牝三千歸漢閑.粟豆尤聞蠹縣官
君不見華山之陽古坰牧.春風吹草年年綠
