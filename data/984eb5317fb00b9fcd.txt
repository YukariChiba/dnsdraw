恭惟文簡公.雅意在人物
一時推鑒裁.似秉袁許術
莘莘材館盛.多自東床出
昌黎宰相器.氣宇吞溟渤
門闌最前席.褒借難具述
愛賢前輩事.此道今誰恤
我生獨何後.歎不及湔祓
聲馳翰墨場.興盡雲霞窟
古來豪傑士.可殺不可屈
塗窮暫時爾.被褐未宜忽
之子乃名裔.秀爽開風骨
尚勉激頽波.典刑庶不沒
