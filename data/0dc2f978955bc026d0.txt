白白芙蓉花.本生吳江濆
不與紅者雜.色類自區分
誰移爾至此.姑蘇白使君
初來苦顦顇.久乃芳氛氳
月月葉換葉.年年根生根
陳根與故葉.銷化成泥塵
化者日已遠.來者日復新
一爲池中物.永別江南春
忽想西涼州.中有天寶民
埋歿漢父祖.孳生胡子孫
已忘鄉土戀.豈念君親恩
生人尚復爾.草木何足云
