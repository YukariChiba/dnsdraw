江有楓.其葉濛濛.我友自東.于以遊從.
山有槭.其葉漠漠.我友徂北.於以休息.
想彼槭矣.亦類其楓.矧伊懷人.而忘其東.
東可遊矣.會之丘矣.于山于水.于廟於寺.
粵東可居.彼吳之墟.有田有庭.有朋有書.
我朋在矣.彼陸之子.如松如杞.淑問不已.
我友于征.彼鄭之子.如琇如英.德音孔明.
我思震澤.菱芡幕幕.寤寐如覿.我思剡溪.
杉筱萋萋.寤寐無迷.
有鳥有鳥.粵鷗與鷺.浮湍戲渚.皓然潔素.
此懼惟何.懼寘于羅.彼驕者子.讒言孔多.
我聞先師.體命委和.公伯之愬.則如予何.
悵然山河.惟以嘯歌.其憂也哉.
