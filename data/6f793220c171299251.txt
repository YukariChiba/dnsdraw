東池種蓮子.西池養肥魚
盈缸釀美酒.滿盤具新蔬
客來徑一醉.疑是桃源圖
此事未足議.弟兄皆業儒
大弟已登科.高名動鄉閭
季弟復連薦.豹變應時須
長兄恬自養.雲卧隨卷舒
物至我則應.隱德良有餘
客有醉吟叟.六月騎蹇驢
避暑尋名山.遂登君子居
飲弄池上月.一宿能清虚
相看不相厭.欲去且踟蹰
