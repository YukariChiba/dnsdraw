我讀瘦權詩.起舞忘華顛
疑與霅溪畫.句法爭後先
遥知清嘯處.逸氣生雲泉
聊將笑時語.乞與人間傳
思君發遐想.瘦坐如癡禪
便覺香爐峰.青碧開連天
太禪十年舊.生計良蕭然
清辰一鉢外.卧有三根椽
偷笑癡種子.夢幻供肥鮮
鍾山領略游.相值衡門前
將謁道鄉老.巨浪翻吳船
想見笑撫掌.衣裾雪花湔
