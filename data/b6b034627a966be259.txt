冬風雖饕少霜霰.一雪偶嚴飄臘旦
初驚雲物稍悽慘.更覺天威能變換
翰林太守方出郊.去指登高作榮觀
崩騰逼眼忽無盡.皎潔映懷成極絢
從前溫燠自迷舛.到此雱凉誰計算
下看平路尚稀微.遠望諸峰先片段
虎頭巖側山腰半.羃䍥薄烟占午爨
傳聲賓從暫紆餘.命酌聖賢同款緩
飛花滿席不須拂.小大入腸寧復亂
山陰安道今在否.更欲扁舟破瀰漫
