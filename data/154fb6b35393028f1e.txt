萬里對明光.真實一字字
九陛元不隔.是亦父子爾
我讀公車牘.再拜甚歡喜
玉色近昕夕.王度日完粹
再析山中符.可以覘胸次
道行國無小.意甘食則旨
平生熟窺覘.步步聖賢地
造物寶其人.華皓表斯世
從軍落窮塞.愁破覿清峙
蝸廬僅纏軀.鼓鐘日在耳
何以充淹留.白日不可繫
長年慕道德.師友別匪易
躑躅南城隅.竚立渺無涘
不見兩朱輪.但見嘉陵水
