君不見城中小兒計不疏.賣漿賣餅活有餘
夜歸無事喚儔侶.醉倒往往眠街衢
又不見壟頭男子手把鉏.丁字不識稱農夫
筋力雖勞憂患少.春秋社飲常歡娱
可憐秀才最誤計.一生衣食囊中書
聲名纔出衆毁集.中道不復能他圖
抱書餓死在空谷.人雖可罪汝亦愚
嗚呼人雖可罪汝亦愚.曼倩豈即賢侏儒
