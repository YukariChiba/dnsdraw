移家連晚歲.屏跡值春寒
舊業遺松逕.幽棲遠杏壇
數椽容膝易.五斗折腰難
有客來排闥.無人爲整冠
諷詩稱鮑照.卧雪念袁安
下里余誰和.高山爾自彈
迎門屐齒折.扶病带圍寬
乍喜交時彥.相尋到冷官
鄰驚都騎盛.僕出草堂看
光價連城璧.風流藝苑蘭
老嗟傾蓋晚.貧覺布衣單
午竈添茶具.烟蓑罷釣竿
傳呼聞杜曲.榮耀滿江干
文雅多歆艷.殷勤少接歡
長鯨鈎上掣.巨闕匣中蟠
筆力千鈞弩.襟懷百丈瀾
籍通金馬選.詔待紫泥乾
樂毅曾强趙.夷吾遂霸桓
貴應聯萬石.功定服三韓
留取刊彝鼎.勳名未汝闌
