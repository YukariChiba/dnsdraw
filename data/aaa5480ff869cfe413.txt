官閑何所之.倚樓縱遠目
田疇耒耜出.高下春雨足
人家有生意.慰我苦幽獨
憶昨水沴餘.海氣蕩坤軸
蛟龍坼川原.舟楫造谿谷
禾麻安更論.未能保骨肉
有子易爲食.何以厚風俗
上賴天子聖.詔書勤撫育
雖使發倉廩.飽歲實無蓄
郡縣徒倉皇.論丁具饘粥
所救無幾何.往往委溝瀆
今兹氣候正.逋民稍來復
楚風重祠廟.纔歸競巫祝
此物豈有靈.焉能助豐熟
渺思濟時策.慎擇良宰牧
金繒斥誅求.教化行比屋
祖宗德澤深.萬歲長沐浴
題詩起高興.飄然跨鴻鵠
