老嵩悟塵緣.洪爐一點雪
飛行三界外.宴坐常兀兀
有如出籠鳥.豈比縮頸鼈
萬象一詩本.章句真瑣屑
世人不識渠.小智互分别
豈知日用處.默語無殊轍
春雷未出地.草木含凍結
大聲歘然來.蟄龍起脩骨
神功無定在.作止纔一瞥
以詩來議師.所見何纖末
想當聞此言.揮麈笑且咄
惜哉二三子.微漚更出没
眼翳揮未掃.幻化何從滅
月體元自空.三三認盈缺
長篇陋摛錦.敏思遲擊鉢
秪向語邊尋.那解默時說
