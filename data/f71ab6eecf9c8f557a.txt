劉侯八尺力如虎.遣守黄河千里堤
閉門寒郊似深隠.蟲響秋巷牆懸梨
我官北門四換歲.訪飲屢過城濠西
雁飛不到建章闕.欲往何異車無輗
詩篇驚人衆側耳.蚤有高譽無卑栖
詔綏兵馬吳八郡.畫船下汴光生蜺
西湖靈隠天下冠.幽人釋子多招提
松林竹塢我行地.拂拭定有塵埃題
山堂清酒小泥赤.吳歌白紵雙蛾低
少年放意入雲水.只今塊坐愁冠笄
君行日夜向佳景.洞庭霜落羞鰅鮧
莫誇能飯便鞍馬.閩琛海賮通蠻谿
時平游宦行樂耳.屬有佳客須頻携
明年我亦丐一邑.扁舟江上隨鳧鷖
