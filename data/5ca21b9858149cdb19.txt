絳縷初分後.銀鐶未解時
已障紈扇笑.猶捧玉壺悲
乞巧長生殿.迎風太液池
雕屏涵火齊.寶帳隔琉璃
欲買詞人賦.空傳狎客詩
蔗漿銷內熱.瓊蕊療朝饑
綺蒂桃初熟.紅心草欲披
凌波渡羅襪.向日翳華芝
素臉分丹柰.香津滴紫梨
龍梭隨振素.獺髓補凝脂
蓬餌重陽節.金針七夕期
玉膏嘗滵溢.翠蓋逐葳蕤
弦急哀隨指.歌長恨入眉
青鸞惟有舞.赤鳳可能疑
下蔡迷還易.平陽破未知
髻高釵自墜.腰細佩長垂
出恐嚴鍾晚.歸嫌鈿幰遲
轆轤驚曉夢.鸚鵡漏春思
魂怨惟愁斷.腸柔已自危
璧璫螢影度.瓊戶蘚花滋
掩鼻讒難訴.披圖悔豈追
祇應金带枕.聊爲達微辭
