白雲在天不可呼.明月豈肯留庭隅
怪君西行八百里.清坐十日一事無
路人不識呼尚書.但見凜凜雄千夫
豈知入骨愛詩酒.醉倒正欲蛾眉扶
一篇向人寫肝肺.四海知我霜鬢鬚
歐陽趙陳皆我有.豈謂夫子駕復迂
爾來又見三黜柳.共此暖熱餐氈蘇
酒肴酸薄紅粉暗.祇有潁水清而姝
一朝寂寞風雨散.對影誰念月與吾
何時歸帆泝江水.春酒一變甘棠湖
