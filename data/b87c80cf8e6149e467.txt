至樂之性長自餘.世物莫得而榛蕪
陰陽變化在舒慘.千里豈足勞建除
憶昔僣侈擅一隅.瓊宫貝闕粧金珠
窮奢極靡相傾奪.所不可道矧可書
天清地寧聖神出.蕩蕩一化渾太虗
頽基故址盡荒草.往往狐兎来爭居
魚書虎符若郵傳.幾人到此圖安舒
譚公賢明大國後.寶璞豈肯彫璠璵
拂除荒穢出夷曠.茨茅墩瓦從古初
璧書齊丘儉化論.譬如論海先河渠
千古興亡一端夢.逍遥巾氅日裕如
有客登亭見施設.笑殺瑣瑣誇瀛壺
