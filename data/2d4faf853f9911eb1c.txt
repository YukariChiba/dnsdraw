西峽門東晚潮上.濤頭駕風高數丈
絕江艇子更揚帆.風水相吞兩岸壯
中流蕩潏思慮深.欲濟未竟愁夕陰
賈客胡商數航海.忍死射利誠何心
不如遵陸困輿皂.九折羊腸復相惱
下臨湍瀨千仞淵.胥靡輕生履危道
我曹過計常私憂.垂堂之戒寧自尤
經營一飽亦細事.世亂畏塗歸罷休
少年新進真兒劇.浪喜功名不量力
殺身無補誤朝廷.天下英雄古難得
