夜聞春雨來.濃綠凈於洗
有禽自南翥.自呼不能已
豈非湘川下.或自江左起
黄陵見哀妃.白下感遊子
仍多憂其兄.宛轉深樹裏
汝兄今何在.荆棘日靡靡
豈非囚空山.或已投逝水
年深桎梏化.波冷皮肉死
鷓鴣謹勿痛.此係造物理
吾若破析言.汝恨入骨髓
風吹慈竹林.苔暈上深紫
吾亦念故鄉.日夜夢鄰里
不如各歸休.闕月照西鄙
