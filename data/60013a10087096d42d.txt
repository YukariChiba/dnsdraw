喜君出使東川行.臘寒擁雪辭神京
平生忠力晚愈固.萬山叱馭險亦平
青泥嶺惡白晝上.更逢落雪百尺盈
盤高折下寸寸進.馬蹄硉矹人膽驚
君懷初不阻艱險.却念疆土連錦城
謂予嘗有一日雅.豪吟縱筆高泉傾
三章落落字字好.開緘與雪爭瑶瓊
置郵亟來發以誦.齒牙冷切胸懷清
豈徒感服爲文字.所得風義推誠明
今君東轅我西守.去此止有數日程
兩川春物正爛漫.何時文酒親講評
