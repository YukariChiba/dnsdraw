默默不自得.勞勞非吾任
不與君子逢.誰復明此心
偶客来自南.口有千里音
知無木索勤.頗復山水吟
對之爲一笑.欣如獲千金
宣城風物佳.古語昔已忱
太平又其有.道途邈幽深
溪流渺彎環.山勢屹抱臨
况復寂寞人.黄綬事陸沉
公田秫既收.客席酒屢斟
悔予昔南浮.不往一就尋
波濤忘日月.疾病廢古今
歸来就覊銜.外慮日已侵
適時愧非才.對客輒自瘖
譬如火炙膚.暫忍久莫禁
惟思百畝田.爲可足釡鬵
投身脱世箝.歛足蹈古箴
寄言所同懷.相期在中林
