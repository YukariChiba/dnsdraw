曼卿豪於詩.社壇高數層
永叔豪於辭.舉世絕儔朋
師雄歌亦豪.三人宜同稱
曼卿苦汩沒.老死殿中丞
身雖埋黄泉.詩名長如冰
永叔亦連蹇.病鸞方騫騰
四海讓獨步.三館最後登
師雄二十二.筆距獰如鷹
才格自天來.辭華非學能
迴顧李賀輩.粗俗良可憎
玉川月蝕詩.猶欲相憑陵
曼卿苟不死.其才堪股肱
永叔器甚閎.用之王道興
師雄子勉旃.勿便生驕矜
