麥穗人許長.穀苗牛可沒
天公獨何意.忍使蝗蟲發
驅攘著令典.農事安可忽
我僕既胼胝.我馬亦款矻
飛騰漸云少.筋力亦已竭
苟無百篇詩.何以醒睡兀
初如疏畎澮.漸若决澥渤
往來供十吏.腕脫不容歇
平生輕妄庸.熟視笑魏勃
愛君有逸氣.詩壇專斬伐
民病何時休.吏職不可越
慎毋及世事.向空書咄咄
