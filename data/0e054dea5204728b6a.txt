今年城保寨.明年城瓜州
寇來不能禦.賊去欲自囚
偉哉淮南鎮.禹貢之揚州
念昔蕞爾虜.馬箠輕江流
翠華離金陵.人有李郭不
幸被帳下兒.一箭斃其酋
帝羓有遺臭.鮮血粘髑髏
敗軍慘無主.蛇豕散莫收
勢當截歸路.盡與俘馘休
甲兵洗黄河.境土盡白溝
天予棄不取.區區乃人謀
金帛輸東南.禮事昆夷優
參差女牆月.深夜照敵樓
泊船運河口.頗爲執事羞
