汲湔明月泉.散襟清風亭
秋陽不能暑.宿酒爽以醒
佳哉此勝原.歷覽所未經
一溪曲折白.萬嶂低昂青
上有蟄龍湫.比渭不比涇
天邊建河漢.地底奔雷霆
物産不儲秀.伊誰當炳靈
早負李固笈.夜拾車公螢
古學探奧穾.高文掞天庭
善刀隨所遇.小試常發硎
胡爲嶺南州.尚屈摩霄翎
人生多離合.泛泛如流萍
忽焉復邂逅.豈辭倒公瓶
著身山水窟.已浣埃𡏖形
況乃家塾間.美誦盈客聽
頎頎兩孫子.玉立此寧馨
居然五經笥.問歲纔十齡
詩成使之哦.清越公其聆
