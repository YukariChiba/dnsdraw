京都花品予嘗評.夭桃僅有十數名
含絲繁艷今始識.鮮苞長蕊彯紅纓
春晴日暖助顔色.灼灼一片朝霞輕
鮫綃剪碎旋裝綴.虬須摘盡將紉縈
因知化工巧難狀.偏于草木呈瑞精
又疑華燈九光爛.蜂蝶不敢來窺爭
江南萱草易滋殖.維揚芍藥初種成
此花皆有紅絲號.恨不同時相合并
君家數株發庭際.愛玩常掛簾鈎瓊
有客風流欲寄目.主人喜笑張筵迎
飛觴灑翰偏得意.都緣尤物牽風情
我雖多病不能飲.猶思强舉花前觥
