丹巖今良士.南塘古當時
館餐未有適.義圖以助之
渠渠推轂心.終莫副所思
遇合各有緣.天只非人爲
裴回明月枝.乃在海一涯
一字以拔人.我慚蔡子尼
遂使文字交.遠邁爲人師
騷壇不可即.比興安所施
唱酬懷舊章.絢若辭藻摛
細玩二君詠.形神坐欲馳
蹤跡有聚散.情意無盈虧
非晚即簪盍.寧久成訣離
停雲思親友.且和淵明詩
