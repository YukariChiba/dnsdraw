君不見黄金屋裏貯阿嬌.咳唾隨風飛九霄
寵極妬深恩愛絕.長門畢竟成蕭條
又不見明妃千載居深苑.年年不識春風面
一朝上馬出君門.萬里關山紫臺遠
來來去去春空絲.鶑鶑燕燕能幾時
百年不辦專房計.萬事翻覆仍難期
豈如道人青奴元不惡.金蠶玉燕慵梳掠
眼眼相看似有情.誰念佳人翠袖薄
迢迢良夜款相親.玉窗冰簟夢無塵
西風索索暫別去.一歲一回重見君
重見君.猶勝姮娥不嫁人
