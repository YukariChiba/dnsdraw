琴酒曾將風月須.謝公名跡滿江湖.
不知貴擁旌旗後.猶暇憐詩愛酒無.
東省南宮興不孤.幾因詩酒謬招呼.
一從開署芙蓉幕.曾向風前記得無.
遙聞桂水繞城隅.城上江山滿畫圖.
為問訾家洲畔月.清秋擬許醉狂無.
日暮江邊一小儒.空憐未有白髭須.
馬融已貴諸生老.猶自容窺絳帳無.
一種吟詩號孔徒.滄江有客獨疏愚.
初筵盡辟知名士.許到風前月下無.
望斷南雲日已晡.便應憑夢過重湖.
不知自古登龍者.曾有因詩泥得無.
早游門館一樵夫.只愛吟詩傍藥爐.
旌旆滿江身不見.思言記得潁川無.
孔融襟抱稱名儒.愛物憐才與世殊.
今日賓階忘姓字.當時省記薦雄無.
僻愛江山俯坐隅.人間不是便為圖.
尊前為問神仙伴.肯向三清慰薦無.
膺門不避額逢珠.絕境由來卷軸須.
早忝阿戎詩友契.趨庭曾薦禰生無.
