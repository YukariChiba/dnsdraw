東南會府唯錢塘.高門雙開南斗傍
門前碧瓦十萬戶.曉色滿城烟雨香
聖祖神宗造區宇.應命最先吳越王
不經兵火二百載.地饒沃衍民康强
蓮花紅白西湖芳.南山翠影臨滄浪
瓊樓寶塔照日月.塵埃不到炎天凉
畫船羅幕盡高卷.白玉美人游冶郎
年年中秋海潮過.萬頃銀山面前墮
少年輕命爭弄潮.手掣紅旗逆潮簸
聞君此行承辟書.伯樂能求汗血駒
四時風物同吟嘯.十郡兵民歸卷舒
公閑畜德聊自養.承平功業還吾儒
况君登朝未四十.慎勿出處窮歡娛
慎勿出處窮歡娛.臨淵履冰佩瓊琚
