韓杜有佳句.炯炯如辰星
自昔此邦勝.中土亦飫聽
奇觀今愈多.洞戶長不扃
秀色真可餐.腴澤到畦丁
寒巖度輕舫.瘦嶺著危亭
固已小鴈蕩.寧復談錦屏
自我來擁麾.每思御風泠
如何半載間.足迹才一經
居然俯仰中.便覺塵慮冥
舊刻暗蒼蘚.往事過奔霆
頗聞煙霞外.往往接神靈
向來羽衣士.吐內誇奇齡
終焉亦歸盡.難留鬢毛青
塞鴈度霄漢.沙鷗飛遠汀
大哉天壤間.逍遥各隨形
人生亦何有.泛若水上萍
勿作分外念.但勉明德馨
乘時各努力.日馭不我停
夢回故園好.蘭菊羅中庭
從知靖節醉.遠勝次公醒
