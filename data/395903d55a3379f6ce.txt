倬彼我系.出自有周.分疆錫社.派別支流.
居衛仕宋.臣嬴相劉.乃武乃文.或公或侯.
晉曆崩坼.衣冠擾弊.粵自太原.播徂江澨.
禮喪賢隱.時屯道閉.王室如毀.生人多殪.
伊我有器.思逢其主.自東施西.擇木開宇.
田彼河曲.家乎汾浦.天未厭亂.吾將誰輔.
伊我祖德.思濟九埏.不常厥所.於茲五遷.
欲及時也.夫豈願焉.其位雖屈.其言則傳.
爰述帝制.大搜王道.曰天曰人.是祖是考.
禮樂咸若.詩書具草.貽厥孫謀.永為家寶.
伊餘小子.信慚明哲.彼網有條.彼車有轍.
思屏人事.克終前烈.于嗟代網.卒餘來絏.
來絏伊何.謂餘曰仕.我瞻先達.三十方起.
夫豈不懷.高山仰止.願言毓德.啜菽飲水.
有鳥反哺.其聲嗷嗷.言念舊德.憂心忉忉.
今我不養.歲月其滔.黽勉從役.豈敢告勞.
從役伊何.薄求卑位.告勞伊何.來參卿事.
名存實爽.負信愆義.靜言遐思.中心是愧.
