昔營此幽棲.邈與世相絕
誓將百年身.來守固窮節
心期苦未遂.歲月一何闊
終然匹夫志.肯遽甘沒沒
茲晨復登瞰.目盡雲一抹
激烈永嘯餘.朗寥高韻發
夫君內德備.不學王駘兀
觀心見參倚.出世自英傑
朅來肯顧我.同去弄雲月
微言得深扣.大句亦孤拔
多謝警踈慵.未敢嘆瞻忽
更問毫釐間.是同端是別
