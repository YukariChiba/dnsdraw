兒時聞公名.謂在千載前
稍長誦公文.雜之韓杜編
夜輒夢見公.皎若月在天
起坐三嘆息.欲見亡繇緣
忽聞高軒過.歡喜忘食眠
袖書拜轅下.此意私自憐
道若九達衢.小智妄鑿穿
所願瞻德容.頑固或少痊
公不謂狂疏.屈體與周旋
騎氣動原隰.霜日明山川
匏繫不得從.瞻望抱悁悁
畫石或十日.刻楮有三年
賤貧未即死.聞道期華顛
他時得公心.敢不知所傳
