前山後山梅子雨.屯雲日夜相吞吐
長林絕壑望不到.時有樵歸說逢虎
奔溪朝來忽怒漲.夾岸柳梢餘尺許
屋頭未放濃嵐散.苦憶清風汎瓊宇
客行落此亂山中.但欲尋人訴羈旅
比鄰邂逅得清士.眉宇津津佳笑語
杯行起舞出新句.我氣已衰聊復鼓
明年與君杭太湖.扁舟踏浪不踏土
沉沉玉柱閟仙扃.矯矯虹梁浮水府
目力無窮天不盡.却笑向來誰縛汝
