江頭雪花一尺圍.不妨屋角梅垂垂
江頭三日浪簸船.不妨老子被底眠
權奇突兀衆所嗔.大是箇中英特人
何曾論渠破與墮.餘生且辦擔板過
嗟我星星復種種.四十八年環堵夢
君看後省粱肉盤.只似蓽門葵莧供
莫云儂詩太愁絕.半世全凴毛頴脱
熟處難忘却自嫌.面目堪憎爲饒舌
腐儒諸方飽行脚.習氣偶存言語縛
獨憂湯餅喚睡魔.背貼蒲團鼻雷惡
拈時勿著文字相.肯對癡兒誇伎倆
屈宋真眼向前會.阿球端知有此事
