閉門傾濁醪.勝接俗子語
蟹螯得橙韲.風味正如許
緬懷冰雪姿.何由對談塵
夫君腹爲笥.萬卷方撐拄
哦詩送歸鴻.平生無漫與
十年就閒曠.一日看軒翥
老夫衰病餘.頽然守環堵
無因少年事.插花更椎鼓
歲晚場圃休.黄落溪上雨
溪邉雙白鷺.見影忽驚舉
水天渺無際.瞑靄下前浦
此時亦愁絕.擁鼻吟正苦
安得百斛舟.載取君家醑
