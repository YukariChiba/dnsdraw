君才出於德.妙高如匠石
但見廣厦成.不見斧斤迹
厚爲諸兄奉.自奉頗云嗇
三生陽亢宗.薄俗有慚色
汝南古佳郡.月旦評一易
爾來似揚州.不辦龍蜥蜴
短簿髯參軍.喜怒移頃刻
正平竟獲免.實我文舉力
念公當乖隔.憂思如紡績
恥爲兒女仁.到此淚橫臆
熙朝大烹飪.賢者不家食
朝爲郡縣吏.暮作臺省客
矧聞諸法從.久欲薦言責
去去勿重陳.九萬自此擊
