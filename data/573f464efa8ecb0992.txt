別腸車輪轉.一日一萬周.孟郊
離思春冰泮.爛漫不可收.韓愈
馳光忽以迫.飛轡誰能留.孟郊
取之詎灼灼.此去信悠悠.李翱
楚客宿江上.夜魂棲浪頭.曉日生遠岸.水芳綴孤舟.孟郊
村飲泊好木.野蔬拾新柔.獨含淒淒別.中結鬱鬱愁.孟郊
人憶舊行樂.鳥吟新得儔.孟郊
靈瑟時窅窅.霠猿夜啾啾.憤濤氣尚盛.恨竹淚空幽.韓愈
長懷絕無已.多感良自尤.即路涉獻歲.歸期眇涼秋.韓愈
兩歡日牢落.孤悲坐綢繆.韓愈
觀怪忽蕩漾.叩奇獨冥搜.海鯨吞明月.浪島沒大漚.孟郊
我有一寸鉤.欲釣千丈流.良知忽然遠.壯志鬱無抽.孟郊
魍魅暫出沒.蛟螭互蟠蟉.昌言拜舜禹.舉淩鬥牛.韓愈
懷糈饋賢屈.乘桴追聖丘.飄然天外步.豈肯區中囚.韓愈
楚些待誰吊.賈辭緘恨投.翳明弗可曉.秘魂安所求.孟郊
氣毒放逐域.蓼雜芳菲疇.當春忽淒涼.不枯亦颼飀.孟郊
貉謠眾猥款.巴語相咿嚘.默誓去外俗.嘉願還中州.孟郊
江生行既樂.躬輦自相戮.飲醇趣明代.味腥謝荒陬.孟郊
馳深鼓利楫.趨險驚蜚輶.系石沈靳尚.開弓射鴅吺.韓愈
路暗執屏翳.波驚戮陽侯.廣泛信縹緲.高行恣浮游.韓愈
外患蕭蕭去.中悒稍稍瘳.振衣造雲闕.跪坐陳清猷.韓愈
德風變讒巧.仁氣銷戈矛.名聲照西海.淑問無時休.韓愈
歸哉孟夫子.歸去無夷猶.韓愈
