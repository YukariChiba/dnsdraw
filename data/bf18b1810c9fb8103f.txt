虞卿脱魏齊.棄意與俱去
公卿一破甑.掉臂不復顧
蕭何追韓信.棄車遂徒走
貪賢如攫金.不見市人聚
會合意傾寫.掩書想風度
彦周雖綠髪.風味映前古
高論傾座人.能破萬毁譽
獨立傲世波.屹然如砥柱
令人毎見之.不敢發鄙語
推墮吾法中.偃蹇揖佛祖
死生人所怖.玩之於掌股
此生幾離别.此别覺酸楚
夜寒衆峰高.獨看霜月吐
明日解歸舟.西風白蘋浦
君去我獨留.蒼茫煙水暮
