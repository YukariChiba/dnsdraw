舊德無路報.衰年又增多
平生感激心.恐懼成蹉跎
幽幽黄鍾原.總角便經過
一飯倚從母.徘徊類媕婀
學書隨羣童.讙叫抵雁鵝
相逞知字畫.勇於渴尋河
羞耻道趙壹.矜誇有甘羅
豈云幼慇懃.乃取晚坎軻
荏苒三十載.萬千窮祟魔
舊遊不得尋.聽問徒悲歌
秋霜壓芳蘭.豈復異徑莎
願見故根畹.邈如隔岷峨
老窮怯脂韋.趣尚近笠簑
此恨長不沒.安能辨蒿峨
