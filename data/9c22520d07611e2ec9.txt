恭惟廊廟具.歲晚落江湖
豈不三緘舌.深慙七尺軀
若爲周士貴.翻作楚囚拘
詩款催供上.皇聰莫可呼
孔融成幸免.柳子豈真愚
瓢酒那能醉.叉錢可得腴
貧雖無四壁.夢不到清都
赤壁一枝笛.寒溪十幅蒲
故交同縞紵.廢壘借耰耡
未分徑爭捷.可憐錐也無
是非端自定.流落坐成迂
四海老泉水.一時丹穴雛
士皆憐大器.手不轉洪樞
擬問靈蓍卜.難憑造化爐
喑喑櫪下馬.汎汎水中鳬
富貴危探虎.烟波夢釣鱸
定知鏗舍瑟.終不亂吹竽
榛莽開金地.江山稱畫圖
何當麾斗柄.相與第天吳
生世須如此.不然非丈夫
