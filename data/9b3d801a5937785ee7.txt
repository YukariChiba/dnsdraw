寶刀切石如春泥.雕剜成器青玻璃
吾嘗閱視得而有.惜不自用長提携
前時過君銅駝陌.門巷深僻無輪蹄
呼兒烹茶酌白酒.陶器自稱藿與藜
愛君居貧趣閒放.一語不涉青雲梯
嗟予都城走塵土.日遠樽杓愁鹽齏
緘封不啟置牆角.頓撼時作瓊瑶嘶
爭如特寄邵高士.書帙几杖同幽棲
荷鋤賸治田間穢.抱甕勤灌園蔬畦
明年春酒或共酌.爲我掃石臨清溪
