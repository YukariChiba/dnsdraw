淵明乃畸人.遊戲於塵寰
南窗歸徙倚.宇宙容膝間
豈不念斗米.折腰諒匪安
是非無今昨.飛倦會須還
國器青雲姿.逸志追孔鸞
曲肱數椽底.尚友千載前
規模琴書室.料理松菊緣
心遊萬物表.了覺函丈寬
念君方適越.昔至誰云然
要知丘壑志.本出軒裳先
瑣闥麗宸居.追飛不云艱
回車莫待遠.泉石聞此言
