咫尺隔山海.作書問如何
蟻垤既畜糧.蛙窟如鳴鼉
積暑復一雨.斧斫仍手摩
鈎窗欲懸麻.出門已橫河
人言月離畢.未必致滂沱
東皋繁草木.蘭艾不同科
驚魚畏密罟.獨鳥鳴南柯
稍無蟲飛喧.復覺蟬語多
因聲作好惡.與物殊未和
卧聞夜來雨.歸種故山禾
百年須下澤.萬里付長羅
先生斷百好.尚以詩作魔
縮子萬言手.聽渠七字哦
室邇人則遠.燕默勞者歌
思君得老瘦.觸熱生積痾
