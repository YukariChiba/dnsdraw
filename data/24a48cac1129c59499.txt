雪集先何所.天彭關內州
雲澌結河漢.風礫灑林丘
眩晃三霄接.繽紛一氣浮
光逢晨晛薄.花得冥寒稠
拂樹瓊爭動.縈牆粉暫留
縮毛驚莋馬.埋目憚吳牛
客至蘭矜曲.仙歸鶴擁裘
鹽邊混熬素.玉處亂方流
併響鳴巖竹.分滋浹壟麰
印沙鴻雁喜.蔽葉鷓鴣愁
蒙福沾餘潤.稱觴隔並游
錦官才涷雨.賡和負妍謳
