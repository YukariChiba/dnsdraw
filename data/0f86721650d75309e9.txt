吾邦重午節.興目皆可寓
遊人肆喧闐.畫舫紛排布
遡風伐鼉鼓.擊楫觀競渡
驕豪務相誇.水陸爭治具
醉憂瓶之罄.懽迫日云暮
朋從喜盍簪.謔浪時一遇
朅來廷尉府.官冷知誰顧
吻燥無復濡.腹枵何時飫
堂堂匡鼎來.解后肯同趣
携家忽過我.市飲容旋酤
遥知分已投.更喜首暫聚
慙非浴沂人.鄙志蒙推與
憐我孤危資.極力爲調護
高談驚四筵.坐使兒女怖
便當追彥國.未肯多文度
長篇粲珠玉.綺語斥霞鶩
人生類飄蓬.會合寧有數
交情看白頭.何必論新故
