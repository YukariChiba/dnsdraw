與君六年别.愁見雲開露明月
樽中有酒雖獨傾.萬古情懷共誰說
思君彈瑤琴.琴聲爲君咽
孤鴻高飛不可攀.北風一送何時還
欲問鯉魚更難得.江頭白浪高於山
天書彼此絕.令人腸百結
昨日聞君來.我心如鑿龍門開
拂拭囊中白玉璞.請君辨之爲磨琢
感君酬價過南山.即見名聲搖海岳
烹羊買酒邀吳姬.今朝會合明朝離
莫嗟兩鬢白雪滿.請看舞袖紅雲飛
雲飛酒闌君遂起.篙子催行趁潮水
君行汲汲過西山.手植松篁春正美
我亦歸青山.白雲相伴閑
若駕鸞凰赴瑤闕.先到臨川與君别
