卻上南山路.松行儼如廡.松根礙幽徑.孱顏不能斧.
擺履跨亂雲.側巾蹲怪樹.三休且半日.始到毛公塢.
兩水合一澗.潈崖卻為浦.相敵百千戟.共攂十萬鼓.
噴散日月精.射破神仙府.唯愁絕地脈.又恐折天柱.
一窺耳目眩.再聽雲發豎.次到煉丹井.井幹翳宿莽.
下有蕊剛丹.勺之百疾愈.凝于白獺髓.湛似桐馬乳.
黃露醒齒牙.碧黏甘肺腑.檜異松複怪.枯疏互撐拄.
幹蛟一百丈.髐然半天舞.下有毛公壇.壇方不盈畝.
當時雲龍篆.一片苔蘚古.時時仙禽來.忽忽祥煙聚.
我愛周息元.忽起應明主.三諫卻歸來.回頭唾圭組.
伊余何不幸.斯人不復睹.如何大開口.與世爭枯腐.
將山待誇娥.以肉投猰貐.欻坐侵桂陰.不知巳與午.
茲地足靈境.他年終結宇.敢道萬石君.輕於一絲縷.
