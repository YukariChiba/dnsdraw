軒冕有何樂.書生分尤慳
都盧百年中.強半墮險艱
能著屐幾兩.恨無茅三間
儻非身世忘.那得方寸閑
不見葆真老.功成鬂毛斑
飄然日邊來.復作晝掩關
所至書滿屋.鉛黄不停刪
開窗尋丈餘.要看湘南山
夕待明月至.朝期白雲還
醉吟如樂天.但少素與蠻
嗟哉道脩阻.無由結朱顔
惟應夢見之.千里同躋攀
