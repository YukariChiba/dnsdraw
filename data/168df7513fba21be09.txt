昔李西平之在鳳翔.嘗以直道致主
慕魏鄭公.雖叔度之進言.猶毅然而不從
謂幸備于將相.詎愛身而苟容
猗歟先王.亦師文忠
凡引筆而行墨.皆刻志而比蹤
今觀碑刻之在天下.雖小大真行之異工.視此帖之所傳.蓋不約而皆同
然則有犯無隠.挺焉直躬
唾當道之豺狼.嬰九淵之神龍
蓋當心摹手追之時.已有之死不顧之遺風矣
