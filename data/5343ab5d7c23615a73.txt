鳳歷歸明主.龍韜識老臣
衣冠朝日月.劍履步星辰
極品躋黄閣.齋居入紫宸
存心妙經緯.贊化極彌綸
道教崇簪笏.詞林壓搢紳
儉慈爲世寶.安樂是天民
夢卜親如見.祈禳立有神
穀城黄石老.衡岳白衣人
密勿天心契.便蕃帝渥新
壽尊來玉醴.法樂宴崇真
重錦頒衣襲.精糜享膳珍
青溪合瑶草.玄圃植靈椿
化鶴聲逾遠.飛鳬跡已陳
松青凋晚歲.林縞失殘春
世事柯山局.人生桑海塵
十齡傳正印.一德鏤堅珉
