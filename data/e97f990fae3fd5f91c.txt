晴溪漲淥如陰苔.晴山插影相低回
畫船疊鼓順流下.波光浩蕩征帆開
灘縈岸繚柂牙轉.水石相激如奔雷
須臾已復過絕壁.歸路漸近嚴陵臺
山重溪複境彌迥.暗香忽自空中來
日斜正見叢棘外.炯炯疏片飄寒梅
槎牙一種獨愁絕.含情不語明巖隈
凌波疑是水仙出.縞衣素質行徘徊
下窺清淺一笑粲.坐使凡卉俱塵埃
山谷之儒已臞甚.龜腸鶴骨世所咍
相逢頓覺百憂釋.不嫁春風誰與媒
舟行易遠空回首.角聲吹夢心悠哉
