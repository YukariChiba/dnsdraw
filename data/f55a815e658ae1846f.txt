驃之樂器頭象駝.音聲不合十二和
促舞跳趫筋節硬.繁辭變亂名字訛
千彈萬唱皆咽咽.左旋右轉空傞傞
俯地呼天終不會.曲成調變當如何
德宗深意在柔遠.笙鏞不御停嬌娥
史館書爲朝貢傳.太常編入鞮靺科
古時陶堯作天子.遜遁親聽康衢歌
又遣遒人持木鐸.徧采謳謠天下過
萬人有意皆洞達.四岳不敢施煩苛
盡令區中擊壤塊.燕及海外覃恩波
秦霸周衰古官廢.下堙上塞王道頗
共矜異俗同聲教.不念齊民方薦瘥
傳稱魚鼈亦咸若.苟能效此誠足多
借如牛馬未蒙澤.豈在抱甕滋黿鼉
教化從來有源委.必將泳海先泳河
是非倒置自古有.驃兮驃兮誰爾訶
