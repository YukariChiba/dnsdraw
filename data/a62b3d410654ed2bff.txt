武功少也孤.徒步客徐兗.讀書東嶽中.十載考墳典.
時下萊蕪郭.忍饑浮雲巘.負米晚為身.每食臉必泫.
夜字照爇薪.垢衣生碧蘚.庶以勤苦志.報茲劬勞顯.
學蔚醇儒姿.文包舊史善.灑落辭幽人.歸來潛京輦.
射君東堂策.宗匠集精選.制可題未幹.乙科已大闡.
文章日自負.吏祿亦累踐.晨趨閶闔內.足蹋宿昔趼.
一麾出守還.黃屋朔風卷.不暇陪八駿.虜庭悲所遣.
平生滿尊酒.斷此朋知展.憂憤病二秋.有恨石可轉.
肅宗複社稷.得無逆順辨.范曄顧其兒.李斯憶黃犬.
秘書茂松意.溟漲本末淺.青熒芙蓉劍.犀兕豈獨剸.
反為後輩褻.予實苦懷緬.煌煌齋房芝.事絕萬手搴.
垂之俟來者.正始征勸勉.不要懸黃金.胡為投乳.
結交三十載.吾與誰遊衍.滎陽複冥莫.罪罟已橫罥.
嗚呼子逝日.始泰則終蹇.長安米萬錢.凋喪盡餘喘.
戰伐何當解.歸帆阻清沔.尚纏漳水疾.永負蒿裏餞.
