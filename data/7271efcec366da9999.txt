高人遺世紛.山水好常酷
監州當暑來.風露勞櫛沐
千里生清凉.萬象入睞矚
公餘事幽討.駕言訪空谷
豈知叢爾縣.有此壯哉瀑
飛蓋繚崇阿.響屐穿翠麓
林聲疑雨鳴.石怪若釜覆
輝輝倚天劍.凜凜寒水玉
畫圖見所稀.瑶琴寫難足
餘霏濕巾袂.瑩色照眉目
平生此會心.一笑欲捧腹
酒間出新篇.明珠粲盈掬
留作巖壑光.長令鬼神伏
東山懷太傅.濂溪想茂叔
逸興渺乾坤.真賞謝絲竹
何由頻執鞭.雲峰恣遊宿
