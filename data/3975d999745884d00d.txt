飈馭告期宵寤協.紫虚疇德秘符呈
誕膺顧諟營恭館.仰悟威神奉太清
密石礱磨鳩郢匠.非煙騰瑞集周禎
上侔帝闕規模麗.遠掩迎年憲度明
将閟玉文藏綠藴.載崇金閣對丹城
高陞彩制修梁直.永據柔靈寶勢貞
飛陛緣雲彌岌嶪.重欒倚漢益崢嶸
良辰涓選繁禧茂.嚴蹕臨觀懿禮成
慶賜春流均盛食.真香雲涌薦明誠
薰絃濬發斯干詠.丕顯鴻猷洽治平
