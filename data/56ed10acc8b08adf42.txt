巖巖千丈松.大厦不收拾
已作澗壑卧.更困螻蟻穴
天果無意哉.問龜龜不食
悲歌氣填膺.白虹爲貫日
向來亡公子.後日九州伯
奈何蕞爾曹.乃敢觀裸浴
士窮有如此.於君更心惻
平生治國手.僅脫在陳厄
三彭捃細故.二豎侮明德
聞之投袂起.此士豈易得
可無不貲藥.粉珠屑白玉
奮髯呵不祥.有神嘿操㦸
欻然蛙腹裂.還我蒼玉璧
一尊欲壽君.悵念風雨隔
平吳固奇烈.更謹盤水執
君身則千金.斯文但一髮
勉矣加餐飯.吾道係損益
