手不任執殳.肩不能荷鋤
量力揆所用.曾不敵一夫
幸因筆研功.得升仕進途
歷官凡五六.祿俸及妻孥
左右有兼僕.出入有單車
自奉雖不厚.亦不至飢劬
若有人及此.傍觀爲何如
雖賢亦爲幸.況我鄙且愚
伯夷古賢人.魯山亦其徒
時哉無奈何.俱化爲餓殍
念彼益自媿.不敢忘斯須
平生榮利心.破滅無遺餘
猶恐塵妄起.題此於座隅
