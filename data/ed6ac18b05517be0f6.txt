誰人無一條拄杖.我家收底醜模樣
徹頭徹尾節目深.從生至老筋骸壯
不須修.何須漆.體段自然成箇格
或行或坐儘隨身.或倚或携還任力
拋一拋.卓一卓.三界魔王頓驚愕
雨雲雷電匝長空.展盡神通難揣摸
有時收.有時用.縱奪臨機恣拈弄
儻蒙上士入門來.一棒打教知痒痛
說道理.沒人情.動著教伊禍患生
休誇昔日化龍勢.謾說當年解虎聲
挑日月.吞乾坤.劃開一路涅槃門
大丈夫兒須執捉.一言不契命難存
