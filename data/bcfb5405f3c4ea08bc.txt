閩山去天餘尺五.漁浦撼舟濱九死
臨水登山萬里來.却向春圍飲墨水
白雲目斷無飛翰.夜將劍鋏於誰彈
世人相馬例嫌瘦.餓死首陽不作難
側聞天下有人傑.洗出新詩耿冰雪
年來亦復坐文窮.空使品流居第一
摳衣浩歌起相從.雨意那憂潑墨濃
匆匆對語一笑粲.萬斛窮愁一洗空
公今清譽高星斗.我乃棲遲事奔走
收拾政賴退之豪.瘦寒不復麾郊島
