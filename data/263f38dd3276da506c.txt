少年客淮泗.落魄居下邳.遨遊向燕趙.結客過臨淄.
山東諸侯國.迎送紛交馳.自爾厭遊俠.閉戶方垂帷.
深明戴家禮.頗學毛公詩.備知經濟道.高臥陶唐時.
聖主詔天下.賢人不得遺.公吏奉纁組.安車去茅茨.
君王蒼龍闕.九門十二逵.群公朝謁罷.冠劍下丹墀.
野鶴終踉蹌.威鳳徒參差.或問理人術.但致還山詞.
天書降北闕.賜帛歸東菑.都門謝親故.行路日逶遲.
孤帆萬里外.淼漫將何之.江天海陵郡.雲日淮南祠.
杳冥滄洲上.蕩漭無人知.緯蕭或賣藥.出處安能期.
