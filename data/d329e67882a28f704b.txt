老人朝夕異.生死每日中
坐隨一啜安.臥與萬景空
視短不到門.聽澀詎逐風
還如刻削形.免有纖悉聰
浪浪謝初始.皎皎幸歸終
孤隔文章友.親密蒿萊翁
歲綠閔以黃.秋節迸又窮
四時既相迫.萬慮自然叢
南逸浩淼際.北貧磽确中
曩懷沈遙江.衰思結秋嵩
鋤食難滿腹.葉衣多醜躬
塵縷不自整.古吟將誰通
幽竹嘯鬼神.楚鐵生虬龍
志士多異感.運鬱由邪衷
常思書破衣.至死教初童
習樂莫習聲.習聲多頑聾
明明胸中言.願寫爲高崇
