晏歲着脚來東甌.始覺坤軸東南浮
百川同歸無異味.有如天子朝諸侯
何年飛落兩巨石.孤撐骯髒分江流
初疑鍊失女媧手.又恐鰲脫任公鈎
馮夷海若不敢有.湧出精舍中連洲
樓高百尺蜃吐氣.塔聳雙角龍昂頭
蒲牢撞撞鼉坎坎.潮聲衮衮風颼颼
妙高峯頂德雲住.海門山上焦公留
長淮在望鐵甕近.大浪不洗英雄愁
孰知隸古百粵地.今爲禮樂衣冠州
池塘春草年年綠.謝公勝事遺江樓
藍田無纇蟾駕夜.黄金作顆人家秋
客帆渺茫拂辰極.漁舠散漫同鳬鷗
麗天紅日記初浴.五雲扶上煙氛收
孤臣涕泗如此水.恨不從帝崆峒游
