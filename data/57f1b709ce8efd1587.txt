賈生慟哭後.寥落無其人.安知蔡夫子.高義邁等倫.
獻書謁皇帝.志已清風塵.流涕灑丹極.萬乘為酸辛.
天地則創痍.朝廷當正臣.異才複間出.周道日惟新.
使蜀見知己.別顏始一伸.主人薨城府.扶櫬歸咸秦.
巴道此相逢.會我病江濱.憶念鳳翔都.聚散俄十春.
我衰不足道.但願子意陳.稍令社稷安.自契魚水親.
我雖消渴甚.敢忘帝力勤.尚思未朽骨.複睹耕桑民.
積水駕三峽.浮龍倚長津.揚舲洪濤間.仗子濟物身.
鞍馬下秦塞.王城通北辰.玄甲聚不散.兵久食恐貧.
窮穀無粟帛.使者來相因.若憑南轅吏.書劄到天垠.
