不喜秦淮水.生憎江上船.載兒夫婿去.經歲又經年.
借問東園柳.枯來得幾年.自無枝葉分.莫恐太陽偏.
莫作商人婦.金釵當卜錢.朝朝江口望.錯認幾人船.
那年離別日.只道住桐廬.桐廬人不見.今得廣州書.
昨日勝今日.今年老去年.黃河清有日.白發黑無緣.
昨日北風寒.牽船浦里安.潮來打纜斷.搖櫓始知難.
