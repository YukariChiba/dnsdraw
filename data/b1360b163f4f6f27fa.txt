徑盤在山肋.繚繞窮雲端.摘菌杖頭紫.緣崖屐齒刓.
半日到上真.洞宮知造難.雙戶啟真景.齋心方可觀.
天鈞鳴響亮.天祿行蹣跚.琪樹夾一徑.萬條青琅玕.
兩松峙庭際.怪狀籲可歎.大螾騰共結.修蛇飛相盤.
皮膚坼甲胄.枝節擒貙犴.罅處似天裂.朽中如井眢.
褵褷風聲癬.跁跒地方痑.根上露鉗釱.空中狂波瀾.
合時若莽蒼.辟處如轘轅.儼對無霸陣.靜問嚴陵灘.
靈飛一以護.山都焉敢幹.兩廊潔寂曆.中殿高巑岏.
靜架九色節.閑懸十絕幡.微風時一吹.百寶清闌珊.
昔有葉道士.位當升靈官.欲箋紫微志.唯食虹影丹.
既逐隱龍去.道風由此殘.猶聞絳目草.往往生空壇.
羽客兩三人.石上譚泥丸.謂我或龍胄.粲然與之歡.
衣巾紫華冷.食次白芝寒.自覺有真氣.恐隨風力摶.
明朝若更住.必擬隳儒冠.
