君不見李唐秘府堆故紙.韓老作詩言奉校理
若此當時九歲童.苞裹寶函漸血指
吾宗魁橐百世傳.近騎箕尾凌蒼烟
再生雛鳳墮君砌.次第聲名期拍肩
願渠養氣休吟誦.六翮褵褷鳳質竦
椅桐傾枝真有待.羽儀留作清時用
我今老去不作文.閉精嘿坐學養神
蕭然衰白不復漆.猶喜兒輩奔秦軍
閒扣商謳詡人瑞.筆陣縱橫人不畏
歸看英物定何如.山西老將空羞愧
