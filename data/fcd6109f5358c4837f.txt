平生聞若人.筆墨極奇峭
相望二千里.安得接談笑
一朝獲其詩.驚喜踰素料
夜窗取吟諷.寒燈耿相照
舂容清廟歌.縹緲蘇門嘯
蹴天浙江濤.照野楚山燒
每篇十過讀.玩味頭屢掉
正如啜名酒.雖愛不忍釂
看君亦華髮.氣壓萬年少
予昔從茶山.辱賞三語妙
文章老不進.憔悴今可吊
誰知牛車鐸.黄鐘乃同調
願君時來過.勿恤俗子誚
