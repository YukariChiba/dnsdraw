好事屢載酒.扁舟每乘興
况當秋氣清.開我心若鏡
風漪蹙寒綠.日幹下脩影
却從蒼翠中.羨彼各飛泳
翱翔數仞翼.白小一寸命
微物有至樂.此理須自領
君侯靜無譁.敢以一言請
人生百年爾.飛電作光景
試看楹間懸.俯仰歲月永
堂堂寇萊公.祀事薦時餠
吾徒豈不老.啖蔗入佳境
况茲詩酒習.已自破清凈
聊須明月來.褰裳踏歸艇
