淮汴初喪亂.蔣山烽火起.與君隨親族.奔迸辭故里.
京口附商客.海門正狂風.憂心不敢住.夜發驚浪中.
雲開方見日.潮盡爐峰出.石壁轉棠陰.鄱陽寄茅室.
淹留三十年.分種越人田.骨肉無半在.鄉園猶未旋.
爾家習文藝.旁究天人際.父子自相傳.優遊聊卒歲.
學成不求達.道勝那厭貧.時入閭巷醉.好是羲皇人.
頃因物役牽.偶逐簪組輩.謗書喧朝市.撫己慚淺昧.
世業大小禮.近通顏謝詩.念渠還領會.非敢獨為師.
