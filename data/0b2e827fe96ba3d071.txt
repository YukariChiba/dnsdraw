中虛得暴下.避冷臥北窗.不蹋曉鼓朝.安眠聽逢逢.
籍也處閭裏.抱能未施邦.文章自娛戲.金石日擊撞.
龍文百斛鼎.筆力可獨扛.談舌久不掉.非君亮誰雙.
扶幾導之言.曲節初摐摐.半途喜開鑿.派別失大江.
吾欲盈其氣.不令見麾幢.牛羊滿田野.解旆束空杠.
傾尊與斟酌.四壁堆罌缸.玄帷隔雪風.照爐釘明釭.
夜闌縱捭闔.哆口疏眉厖.勢侔高陽翁.坐約齊橫降.
連日挾所有.形軀頓胮肛.將歸乃徐謂.子言得無哤.
回軍與角逐.斫樹收窮龐.雌聲吐款要.酒壺綴羊腔.
君乃昆侖渠.籍乃嶺頭瀧.譬如蟻蛭微.詎可陵崆uu.
幸願終賜之.斬拔枿與樁.從此識歸處.東流水淙淙.
