桐栢水西賊星落.梟雛夜飛林木惡
相國刻日波濤清.當朝自請東南征
舍人爲賓侍郎副.曉覺蓬萊欠珮聲
玉階舞蹈謝旌節.生死向前山可穴
同時賜馬幷賜衣.御樓看帶弓刀發
馬前猛士三百人.金書左右紅旗新
司庖常膳皆得對.好事將軍封爾身
男兒生殺在手裏.營門老將皆憂死
曈曈白日當南山.不立功名終不還
