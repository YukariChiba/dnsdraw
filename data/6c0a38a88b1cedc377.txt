向夕臨大荒.朔風軫歸慮.平沙萬里餘.飛鳥宿何處.
虜騎獵長原.翩翩傍河去.邊聲搖白草.海氣生黃霧.
百戰苦風塵.十年履霜露.雖投定遠筆.未坐將軍樹.
早知行路難.悔不理章句.
烽火城西百尺樓.黃昏獨上海風秋.
更吹橫笛關山月.誰解金閨萬里愁.
琵琶起舞換新聲.總是關山舊別情.
撩亂邊愁彈不盡.高高秋月下長城.
青海長雲暗雪山.孤城遙望雁門關.
黃沙百戰穿金甲.不破樓蘭終不還.
