昔吟梁父思泰山.又歌牛角悲其寒
鮑徐英魄今何在.嶺雲關月何漫漫
少强眼爲傷時切.老大昏花心易急
石巖題墨幾秋風.人世功名杳無跡
君不見漢千秋.唐馬周.玄談徒步皆公侯
賈生竟止梁王傅.三世郎官虛白頭
風雲自古雖傷偶.用舍何嘗繫能否
但知信足任平生.計度不如多飲酒
願將梁父吟.變作杜宇之聲音
願將牛角歌.轉調紫芝絃玉琴
五陵石馬散黎軸.惟有箕山青到今
