誰道田家樂.春稅秋未足
里胥扣我門.日夕苦煎促
盛夏流潦多.白水高於屋
水既害我菽.蝗又食我粟
前月詔書來.生齒復板錄
三丁籍一壯.惡使操弓韣
州符今又嚴.老吏持鞭朴
搜索稚與艾.唯存跛無目
田閭敢怨嗟.父子各悲哭
南畝焉可事.買箭賣牛犢
愁氣變久雨.鐺缶空無粥
盲跛不能耕.死亡在遲速
我聞誠所慙.徒爾叨君祿
却詠歸去來.刈薪向深谷
