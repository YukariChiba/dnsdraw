丈人幾八十.歲晚益窮經
陰陽判九六.天地環丙丁
初若發泉穴.漸已澄滄溟
所寶非世有.願充天子庭
問我久京國.鬢髮何星星
無乃矜才能.吐論生風霆
不爾負潔修.揚眉自娉婷
昏翳本來性.憔悴百歲形
子知大方家.真精潛杳冥
萬化一相遇.起滅如秋螢
而於須臾間.計較罍與瓶
膏消見遠照.水燼聞餘馨
唯公懇懇誨.敢怠拳拳聽
追思響踐歷.媿汗曾未停
決然趨所適.金刀貴發硎
去矣汴流駛.薰風送揚舲
