漲水久已退.擎泥草扶疏
平疇極我目.一來施犁鋤
九夏行過六.尚憂復污潴
哀咨此鄉民.耕力豈躊躇
地勢苦卑薄.况無古川渠
愁潦懼熯乾.不可保終初
昨者多暑雨.洪波日凌虛
新來滿旬晴.滲涸類灌蒩
垂秋且當蒔.到否知何如
搖搖衆農心.凜若畏簡書
遠瞻來南山.其壤似郊墟
依微綠秀間.浮白略散舒
間喜早稻吐.因高得紆餘
幸無風早催.聊濟升斗儲
天下有大福.唯民樂田廬
樂哉俟豐登.快我羈旅居
