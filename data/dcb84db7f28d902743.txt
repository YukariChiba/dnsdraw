傳聞閶闔裏.寓直有神仙.史為三墳博.郎因五字遷.
晨臨翔鳳沼.春注躍龍泉.去似登天上.來如看鏡前.
影搖宸翰發.波淨列星懸.既濟仍懷友.流謙欲進賢.
彈冠聲實貴.覆被渥恩偏.溫室言雖阻.文場契獨全.
玉珂光赫奕.朱紱氣蟬聯.興逸潘仁賦.名高謝脁篇.
青雲仰不逮.白雪和難牽.苒苒胡為此.甘心老歲年.
