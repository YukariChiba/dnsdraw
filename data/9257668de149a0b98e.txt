秋風木葉飛邊徼.日暮銅臺別杯釂
燕姬一曲聲未終.交臂方携忽南棹
相公鎮魏從辟書.玉帳三年奉談笑
密謀直道裨主人.飽食庸兒或陰誚
君殊不顧但自若.烱烱誠心復誰照
相公還朝數論薦.援手無人在廊廟
薦章未報人事改.魏國門前客相弔
聖賢尚覬後世知.萬事那能目前料
方今擢才不待次.道路紛紛走嚴召
朝廷必欲收真才.豈有如君使常調
讀書適用非苟知.脫略空言直趨要
有餘利刃未一施.可惜青萍反居鞘
誰能出力終提携.會看驚人露芒耀
君如弗偶好言命.予亦徐當卜耕釣
