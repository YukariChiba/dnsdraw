曾看孤山翠微麓.回環閣下千莖竹
醉吟先生唐室賢.灑落情懷出流俗
赤城德士攀高風.特借嘉名榜山腹
雪霜難犯爲心虛.直節凌雲聳蒼玉
月華弄影無纖塵.合有丹霄鳳來宿
趙州庭栢如己知.掃却閒言且觀獨
九年當作無生遊.慎勿窺紅墮私欲
况是天台掌仙籙.煉礦成金石龍谷
落花流水好尋真.豈特蕭蕭閣前綠
