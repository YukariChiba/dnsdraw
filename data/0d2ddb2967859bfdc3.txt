季子乏二頃.楊雄才一廛
伊予此南畝.數已踰前賢
頃歲辱明命.銘勳鏤貞堅
遂茲操書致.內顧增缺然
乃葺場圃事.迨今三四年
適因昭陵拜.得抵咸陽田
田夫競致辭.鄉耋爭來前
村盤既羅列.雞黍皆珍鮮
古稱祿代耕.人以食爲天
自慙廩給厚.諒使井稅先
塗塗溝塍霧.漠漠桑柘煙
荒蹊沒古木.精舍臨秋泉
池籠豈所安.樵牧乃所便
終當解纓絡.田里諧因緣
