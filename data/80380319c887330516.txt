武皇聽歌長太息.傾城不難難絕色
連娟脩嫮果自得.三十六宮寵無敵
君不見孝宣既沒王業衰.優游時事牽文辭
延壽丹青最叵信.無鹽侍側捐毛施
此時昭君去宮掖.邊風侵肌雪滿磧
穹廬旃牆燒𤑺蠡.琵琶怨思胡笳悲
猶憐敵情不消歇.子孫累世稱閼氏
傳聞漢宮翻可愁.紈扇綠衣長信秋
燕啄皇孫兩悽惻.當時無事成深仇
覆杯反水難再收.深淵瞬息爲高丘
塵沙蕭條猛虎塞.邊民獨記和親侯
