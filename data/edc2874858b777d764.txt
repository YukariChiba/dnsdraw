雲昏江水闊.兩淮不可測
山丘望亦迷.馬牛豈易識
高帆乘長風.俄傾屢欹仄
未知所趣向.稍稍萬宇黑
近津見蘆葦.其外水正白
操舟投其間.宿鳥俱闢易
水深不可纜.叢梗以爲力
蚊蚋秋尚繁.不眠坐通夕
中宵風逾厲.潮水相蕩擊
安得似人者.謦欬在我側
天明啓牖戶.願見白日色
莽蒼暘谷間.竟爲霧雨隔
追觀宵征處.波惡生悸惕
絕糧非陳蔡.從者亦悽惻
