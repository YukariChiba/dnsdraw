吳會括眾山.戢戢不可數
其間號天平.突兀爲之主
傑然鎮西南.羣嶺爭拱輔
吾知造物意.必以屏大府
清溪至其下.仰視勢飛舞
偉石如長人.堅立欲言語
捫蘿緣險磴.爛漫松竹古
中腰有危亭.前對紺壁舉
石竇落玉泉.泠泠四時雨
源生白雲間.顔色若粉乳
旱年或播灑.潤可足九土
奈何但泓澄.未爲應龍取
予方棄塵中.巖壑素自許
盤桓擇雄勝.至此快心膂
庶得耳目清.終甘死于虎
