簡師本吾儒.學佛見閫奥
開心滌塵滓.回首棄巾帽
飄飄秋雲意.凛凛霜柏操
魚鼓屢陪衆.林壑常寄傲
十年棲仰山.終日勤勸導
欲酌清泠泉.爲爾沃炎燥
欲揮智慧劍.戒爾逞貪暴
迷途自多梗.法岸豈易到
惟知務引抜.仰不愧覆幬
幽明雖難詰.善否疑有報
巖間湧寶塔.兹事誰爲造
琢削寧須班.挽拽誰困奡
一方競奔走.萬口盡諠噪
守臣獻異狀.天子錫嘉號
鎮壓等衡嶽.扶持壯大寶
師乎良有得.叟也無復道
