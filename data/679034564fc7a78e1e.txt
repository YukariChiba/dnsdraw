巀嶭鎮九斗.贔屭挾五丁
飛霞適何來.縹緲開殊庭
永懷謝康樂.坐嘯山水城
曠代得真契.登臨有餘情
松風洒六月.使我毛骨清
猿鳥亦仙意.人生胡營營
石麟卧荒麓.問此誰氏塋
野老向我言.其人昔公卿
珠玉照黄壤.送者冠蓋傾
華朽變百年.所寶非修名
乃知鐘鼎貴.不如芝薇馨
所以世外人.返老還吾嬰
倚杖空歎息.洞口雲冥冥
