楚塞分形勢.羊公壓大邦.因依多士子.參畫盡敦厖.
岳璧閑相對.荀龍自有雙.共將船載酒.同泛月臨江.
遠樹懸金鏡.深潭倒玉幢.委波添淨練.洞照滅凝釭.
闐咽沙頭市.玲瓏竹岸窗.巴童唱巫峽.海客話神瀧.
已困連飛盞.猶催未倒缸.飲荒情爛熳.風棹樂崢摐.
勝事他年憶.愁心此夜降.知君皆逸韻.須為應莛撞.
