清谿水浮青油幕.漾漾輕舟上西郭
髙林參天轉山脚.山上黄葉山前落
西禪道人屹重閣.松風泠泠半天作
左江右湖若可酌.青山四圍走巘崿
道逢支遁躡禪屩.方水幽尋同一噱
世事區區爲名縛.生死去來一丘貉
不如林間寄冲漠.笑傲髙明秋氣索
日斜回舟興不薄.有意重來何用約
吾歸南岡若孤鶴.新月纖纖下簾箔
坐想行臺夜更樂.橋下水聲鳴鑿鑿
