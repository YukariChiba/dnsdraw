逃禪祖花光.得其韻度之清麗
節庵紹逃禪.得其蕭散之布置
回觀玉面而鼠鬚.已見工夫較精緻
雙枝倒作鹿角曲.生意由來端若爾
所傳正統諒末節.捨此的傳皆僞耳
僧花工之工則麤.夢良意到工則未
女中却有鮑夫人.能守師繩不輕墜
可憐聞名不識面.云有江西陸公濟
季衡麤醜惡拙祖.弊到雪篷濫觴矣
所恨二王無巨法.多少東鄰擬西子
是中有趣豈不傳.要以眼力求其旨
踢鬚正七萼則三.點眼名椒梢鼠尾
枝分三疊墨濃淡.花有正背多般蕊
夫君固已悟筌蹄.重說偈言吾亦贅
誰家屏障得君畫.更以吾詩跋其底
