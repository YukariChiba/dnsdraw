君居武康山.昔年我曾游
崎嶇松徑寒.冷落竹房秋
握手既歡笑.拂榻且相留
一駐十旬餘.旦夕樂清幽
因話凈名事.滌硯勉操修
蠻香爇古篆.山茶分越甌
看雪同擁爐.乘月共浮舟
喻心指太虛.視世類浮漚
明春我歸去.湖上隱林丘
杜門過五載.脾疾日少瘳
閑宵坐月下.往事來心頭
書之將寄君.路遠水悠悠
