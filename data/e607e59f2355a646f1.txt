聖人嘉異種.移對誦弦堂
雙本無今古.千年任雪霜
右旋符地順.左紐象乾綱
影覆詩書府.根盤禮義鄉
盛同文不朽.高與道相當
洙泗滋榮茂.龜蒙借鬰蒼
毓靈全木帝.鍾秀極勾芒
氣爽群居席.烟凝數仞牆
陰連槐市綠.子落杏壇香
布露周千尺.騰凌上百常
傍欺泮林小.遠笑嶧桐黄
屹若擎天柱.森如出日桑
風中雕虎嘯.雲際老龍驤
直欲驚魑魅.端疑待鳳凰
鱗差闕鞏甲.幹錯羽林槍
大節忠臣概.堅心志士方
魯宮侵不得.秦火縱何傷
宣子休誇樹.姬人漫愛堂
松卑虛視爵.花賤柱封王
誰念真儒迹.何當議寵章
