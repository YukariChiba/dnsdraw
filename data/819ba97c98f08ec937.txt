西郭塵埃外.新亭制度奇
地形當要處.人力是閑時
結搆方殊絕.高低更合宜
棟梁清俸買.松竹遠山移
佛寺幽難敵.仙家景可追
良工慙巧盡.上客恨逢遲
兩面寒波漲.當前軟柳垂
清虛宜月入.涼冷勝風吹
宴賞軍容靜.登臨妓樂隨
魚龍聽弦管.鳧鶴識旌旗
泛鷁春流闊.飛觴白日欹
閑花長在戶.嫩蘚乍緣墀
永望情無極.頻來困不辭
雲峰晴轉翠.煙樹曉逾滋
向野惟貪靜.臨空遽覺危
行人如不到.遊樂更何爲
