千尋挂雲闕.十頃含風灣
開門弄清泚.照見雙銅鐶
池臺半禾黍.桃李餘榛菅
無人肯回首.日暮車班班
使君非世人.心與古佛閑
時要聲利客.來洗塵埃顔
新亭在東阜.飛宇臨通闤
古甃磨翠壁.霜林散煙鬟
孤雲抱商丘.芳草連杏山
俯仰盡法界.逍遥寄人寰
亭亭妙高峰.了了蓬艾間
五老壓彭蠡.三峰照潼關
均爲拳石小.配此一掬慳
煩公爲標指.免使勤躋攀
