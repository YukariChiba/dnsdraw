秋犬吠夷門.誰能拊其背
懷安壯士羞.竊食替操耒
無由一當虜.鬰鬰嚼齒碎
故人何自來.適與芳時對
笑我塵土中.勃窣守闤闠
城南出携手.遠取韓孟配
心期汗漫遊.目極泬寥內
舞雩追點也.峴首畧湛輩
豫愁君興闌.復遣我心憒
歸來疑夢斷.清境皎不昧
哦君斜川詩.汲井沃枯肺
願言薦清廟.勿賦風雨晦
