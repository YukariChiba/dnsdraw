道人畫手真三昩.力挽春風與遊戲
露枝煙蘂忽嫣然.自得工夫畦徑外
由來黑白無定姿.濃淡間錯相參差
炯如落月耿寒影.翳若宿霧含疏枝
羣芳種種徒繁縟.脫略丹青尤拔俗
妙質聊資陳氏煤.幽姿好伴文生竹
世呼墨竹爲墨君.此花宜稱墨夫人
鉛華不御有餘態.世間顔色皆非真
年來妙觀齊空色.天花時露真消息
試煩幻出數千枝.不費梁谿一丸墨
