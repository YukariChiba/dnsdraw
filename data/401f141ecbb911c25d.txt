上人眼睛黄.游藝出天悟
胸中七曜曆.掌上九籌數
通醫詔百藥.襲氣了三住
餘猶窮衆術.辨口劇河注
誰云不拘教.心實謹律度
提携木上座.白足勤遠步
丁丁啄郊扉.起我曳塵屨
高談翠竹法.時覓碧雲句
語以丘軻書.竦踴知詠慕
南山古花界.可隠玄豹霧
挽使小淹留.懷歸錫難駐
長途雪沒脛.栗烈正寒沍
披披拂風袖.笑話巖中趣
巾瓶到銅山.鍾梵歲云暮
浮雲亦何意.南北自來去
遲爾青春深.過予碧溪路
