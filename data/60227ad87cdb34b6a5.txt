歉歲古多盜.于今起豐年
村村遞遷偪.旗鼓莽相聯
蚍蝣信有力.復此走興安
淋漓雨萬壑.駭浪驚前山
携持母妹孤.寄此一葉寒
猶勝去年冬.我身落梅川
母子各一方.而中隔妖躔
呼酒相勞苦.茲猶幸團欒
百年幾星霜.十九落憂患
人生亦何樂.四顧愁我顔
平生百事貧.所得惟林泉
亦復不過取.溢量常恐顛
天公尚不與.謂我取傷廉
前登馬崗雲.回首東南天
惻惻不得語.蕭然淚潺湲
