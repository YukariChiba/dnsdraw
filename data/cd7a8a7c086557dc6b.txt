十月五日江信風.小舟摇兀蘆葦叢
雲端初月吐復翳.時有鸛鶴鳴寒空
梓莢離離掛石髮.松蘿矯矯垂羽幢
徒步長歌者誰子.乍抑乍揚驚遠厖
令人慘淡百感集.呼酒不飲心未降
自從作吏涴泥滓.故書蛛網塵滿窗
海田無雨種十一.是處奔走祈淵龍
龍慵不報蝗四起.茹草啖葉無留蹤
早擊暮遮夜秉火.遺子已復同蜩蛩
吏無功德可銷變.勉力與爾爭長雄
矮屋三間自寒暑.居無十日甘憧憧
却憶萊堂應夢我.白雲正隔西南峰
人生富貴亦何用.長年菽水勝萬鍾
一丘一壑自不惡.我欲從之邴曼容
