城市有深遠.爲興遠如近
冒暑一來遊.政使俗者哂
蕭然清浄界.軟語接支遁
小童敬杖屨.添香撥餘燼
煮餅擷園蔬.徐以茗椀進
窗外得小坡.野意頗無盡
胡床移最宜.清風來有信
靜暑荷送氣.敲凉竹成韻
夕陽歸鳥疾.參差不作陣
古寺忽橫煙.巧與畫張本
會心忻有得.貪坐苦易晚
酒固無獻酬.言亦忘答問
