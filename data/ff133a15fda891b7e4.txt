勝事略就手.茲樓無復加
棟梁宏可愛.丹碧麗非華
風月登臨最.川原眺望賒
斗城知日近.瀛海自雲遮
杖屨歡乘興.文移謹報衙
晝閒禽語靜.歲熟市聲譁
柳影重重幕.蓮香處處霞
舳艫隨渚遠.睥睨向人斜
話聽游童樂.詩煩上客誇
國風麟趾應.賓宴鹿鳴嘉
鵰鶚無餘力.騏驎不待撾
衰遲竟何補.襆被念還家
