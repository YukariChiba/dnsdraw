有崇南岳之五峰.倚天壁立雲濛鴻
我嘗振衣峰頂立.頗似吾鄉好峰七
七峰五峰小大雖不齊.氣象峍兀實似之
牛首峨峨峙雙闕.蕉嶺楊梅兩奇絕
南臺林磵佛世界.百丈煙霞龍洞穴
仙人冠劍端且凝.仙源萬疊秋空橫
縈青繚白望不斷.好似衡山山下看
曏來秀孕兩宗工.文章節操爲世雄
百年山川久寂歷.人物今有仙游翁
翁才古干將.翁目巖下電
千牛解剝刃有餘.萬象妍媸鏡中現
可持龍虎節.可運玉帳籌
才高驚衆世弗售.祗令遺愛留丹丘
丹丘遺愛人人誇.經界寬租惠最多
后皇嘉之錫異夢.使汝有子登巍科
翁壽當萬千.翁年纔八十
視昔殷大夫.僅乃十之一
渭川出處付何心.獨探玄關深更深
舞鶴山前春色好.靜對七峰長不老
