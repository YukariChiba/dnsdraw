射策明光最上游.干霄直氣接雲浮
平生所聞任定祖.十年堅卧巖壑幽
胸中經濟幾韜略.價高連城人不酬
急流勇退莫予武.旁觀誰爲君王留
歸來萬事了無愧.罪我知我惟春秋
海沂之康談笑事.分毫未展帷幄籌
倒屣能延吾黨士.此客標置高南州
翰墨從容千萬字.韵高不作河西謳
各持吾素報吾主.爲公不必須孫劉
嗟我已衰人不數.去來乘雁雙鳬鷗
