自我來南溪.池塘幾春草
結茅依雲端.愛此山回抱
奇峰七十二.羅列景逾好
豈殊謝公窗.澄江更縈繞
孤城千家邑.一目可盡了
植葵思夏深.種菊待秋杪
物華靜中見.至理得深造
東山與魯郊.底用評大小
平生丘壑心.計拙詎能巧
亭臯遠俗客.曳杖日頻到
簞瓢樂未改.在澗槃亦考
況有吾人詩.飄然異郊島
