羲和不弭馭.炎帝方秉機
孰不愛趙衰.誰肯觸武威
豈知鑠金石.乃得齊璿璣
鹿角甫云解.葵箑無停揮
萬寶成南訛.一枕安北扉
殿閤施餘薰.茅茨溥增輝
鼎鼎百年內.咄咄七十稀
臨流抒我懷.新浴振我衣
雷雨急生凉.天恩覺淪肌
詩來取靜勝.句到不吾欺
盛服思客位.重鎧念邊陲
當暑如懷秋.秋至勿興悲
