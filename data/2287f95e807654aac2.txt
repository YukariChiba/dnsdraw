河湟宿兵地.勁勇天下聞
侵疆古甚熾.薄伐詩所云
往今勢且異.利害理頗分
遠以塘設險.遂輕甲屯雲
昔傳嘗膽國.能破怒蛙軍
越雖隔大江.吳遭若枯焚
實由持阻懈.抉目悲伍員
夫子負美才.議論高不羣
況有令兄弟.今亦貳河汾
助守戒不虞.慎勿倚和獯
張侯爲刺史.大族獨此君
法明而不苛.可共飾以文
