冠蓋何處客.凌雲意氣驕
旦旦趨雙闕.衝衝過渭橋
金珂雲外響.畫燭月中燒
縹緲行天路.升騰在玉霄
如何區宇內.頓與人間遥
長拂羅裳去.明光殿下朝
一俯復一仰.榮多憂亦饒
白髮領邊長.朱顔鏡裏凋
豈知松檜下.幽人長寂寥
萬事淡無慮.恣卧時長謠
浩蕩天地間.孰問犧黄堯
臨風一清嘯.胡爲王子喬
