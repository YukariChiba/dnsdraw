火雲如山暑雨歇.天地爐烘三伏月
玉皇教散閬苑冰.斵開北陸瓊瑰窟
峨峨貯向瑶花合.分命中官賜黄閤
鳳皇池上玉壺盛.溫樹風聲頓蕭颯
台恩分與西垣士.綸誥稀疏方假寐
卞和抱璞入直廬.從此驚忙不成睡
怒蠅休向筆端飛.抵鵲渾疑山下墜
寒生毛髮清牙齒.脆若玉芝甘似醴
炎風暑氣都不知.空作狂歌謝知己
