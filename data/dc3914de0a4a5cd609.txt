北風吹嚴雪.草木無媚姿
野田一穗盡.雀鼠猶苦饑
浦陽槩窮山.不與陰冬宜
今我雖旅宦.一身十口隨
有酒奉親壽.呼妻伴兒嬉
幽腸尚多感.悁結對此時
念子客千里.形影外更誰
空齋抱吟膝.敝案覆飲巵
我本依頼少.校子反有餘
何日富貴塗.引子並足馳
朝得位夔契.暮致君軒羲
收身結嘉客.量金買妖姬
人間有閑愁.安能到雙眉
