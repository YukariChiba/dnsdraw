岷蜀古多士.聲名爭頡頏
近代推三蘇.奮發眉之陽
君侯亦眉人.源委故深長
少日隨游宦.中年擅詞場
笑談掇高科.步武聯周行
蟠胸富籌策.振羽方翺翔
一朝遽勇退.萬里還故鄉
名邦贊佳政.海沂還復康
無計留君行.臨分徒自傷
我亦歸舊隠.後會殊渺茫
小兒獲同升.此好固難忘
流俗久頹敝.棖也焉得剛
期君懋遠業.志氣常堅彊
