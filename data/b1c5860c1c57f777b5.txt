邱郎氣如春景晴.風暄百果草木生
眼如霜鶻齒玉冰.擁書環坐愛窗明
松花泛硯摹真行.字身藏穎秀勁清.問誰學之果蘭亭
我昔頗復喜墨卿.銀鈎蠆尾爛箱籝.贈君鋪案黏曲屏
小字莫作癡凍蠅.樂毅論勝遺教經
大字無過瘞鶴銘.官奴作草欺伯英
隨人作計終後人.自成一家始逼真
卿家小女名阿潛.眉目似翁有精神
試留此書他日學.往往不減衛夫人
