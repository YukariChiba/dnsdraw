客遊嚴陵道.中路哭者誰
哀哀母子別.云是夫棄妻
百年結歡愛.一旦生別離
妾去何足憐.憐此乳下兒
哌哌未能語.棄去良可悲
兒啼苦戀母.母聞轉悲凄
欲語別離苦.孩提爾何知
徒能撫汝頂.相顧空淚垂
夫婦義已絕.母子恩亦虧
爾饑誰與哺.爾寒誰與衣
明年爾學行.誰與相提携
人言無母憐.有父尚可依
爾父忍棄我.棄汝將如遺
去去兩相失.相見未有期
娟娟秀眉目.夢寐或見之
夜靜澗聲咽.猶似聞兒啼
