江州廬山陰.萬象藴奇祕
笑扶鬼面行.趁雲步幽邃
虎迹過溪明.龍氣蟠松翠
香爐紫烟合.燦若金布地
諸佛妙莊嚴.千燈燭魑魅
向來逺法師.絕識具聖智
白蓮曾結社.今古想標致
客子徒仰髙.可望不可企
山頭日落易.木陰混清閟
野禽叫瀑頂.預知夜無寐
懐抱挹仙芬.欲將世情棄
斯遊會重尋.直待涼風至
