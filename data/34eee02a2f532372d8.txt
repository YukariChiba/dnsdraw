淺瀨見魚游.澄潭知鶴没
疑乘青霞珮.徑墮白銀闕
平生探學海.中年悟禪悅
應須臨渺瀰.庶以稱超越
回塘大圓鏡.新蒲細于髪
綠扇互低昂.玉顔爭秀發
良辰宴觴豆.炎曦脫巾韈
荷聲過急雨.竹影敷凉月
緩行躡芳草.移坐蔭深樾
何當酒拍浮.恣聽舟搖兀
而我方抱鉛.上馬自腰笏
叩門不聞呼.造席無乃咄
詎敢陵崆屼.幸許窺剞劂
願公開迷雲.令我入理窟
雄篇出月脇.妙思露天骨
蹇步那由追.眢井愧先竭
