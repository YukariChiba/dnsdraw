吾聞神駿之肋十有五.雄姿矯矯騰龍虎
四蹄踣鐵尾捎風.藐視崑崙薄玄圃
何時歷塊誤一蹶.棄置荒林翳榛莽
思昔先朝十二閑.駓駰騏駱充其間
此馬當時最倜儻.流沙萬里來函關
祇今淪落歸人世.何人保養思終惠
髯龔前身李伯時.殷勤染翰憐權奇
崚嶒瘦骨見者歎.度越駑駘猶萬萬
天上房星久已空.此圖此馬俱難逢
主人愛圖如愛馬.收拾瓌文爲模寫
我知髯龔欲畫時.天地黯黲風煙悲
離離禾黍今如此.誰識羸驂真騄駬
明年野外春草平.瑶池八駿還爭鳴
此時更倩髯龔筆.一掃籋雲龍八尺
