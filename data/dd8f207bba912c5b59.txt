鞭笞土牛子.鼓舞勾芒神
初開一歲籥.已有五日陳
胡爲松桂老.强逐桃李新
自言草玄客.頗愛鄭子真
雖云公卿貴.虛名竟成塵
况我已三黜.素志無一伸
遂去田舍畔.得與漁樵親
奉母缺祿食.菜飽不敢嗔
夫君亦人子.等是我輩人
青鞋裹白足.烏帽遮長身
襟期訪鄭老.酒伴尋南隣
吾文天未拯.古道日以堙
登壇要先歃.更約明年春
