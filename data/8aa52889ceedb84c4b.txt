詩人歌樂郊.以政不以遊
太守名是地.豈非爲民謀
下車布條教.惠愛春風柔
丹筆平枉訟.赭衣息奸偷
政和歲亦豐.閭里舞且謳
及我閑暇時.駕言此淹留
雜花艷暄朝.翠竹鮮霜秋
有臺下觀漁.有堂前抗侯
觴斝既紛錯.管鼓亦喧啾
都人從公來.小大畢休休
施設苟異此.且爲民所仇
臺高池益深.不若墟與丘
賢而後能樂.軻言良有由
聊書太守意.庶幾來者求
