漢業中微炎祚衰.四海姦豪竊神器
南陽龍虎方鬭爭.赤伏真人正天位
先生高隠來富春.耕耒青山自如意
一竿漁釣樂幽深.七里溪光弄蒼翠
朝中天子思故人.物色寰中引其類
先生獨步衣羊裘.咳唾浮雲輕富貴
足加帝腹傍無人.星動天文失躔次
卓哉光武真聖君.終使狂奴畢高志
雲臺千尺盡功臣.誰肯回顧釣臺地
