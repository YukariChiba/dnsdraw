河南有伏流.經營太行根
盛德不終晦.發爲清濟源
公家濟源上.太行正當門
修竹带藩籬.百禽鳴朝暾
仰視浮雲作.俯窺流水奔
相望有盤谷.李愿故居存
主人國之老.實惟商巖孫
斑行昔供奉.屢進逆耳言
天子色爲動.群公聲亦吞
肅肅冰霜際.不改白玉溫
出處士所重.其微難具論
公勿懷草堂.朝庭待公尊
