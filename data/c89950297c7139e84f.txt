戚戚抱羸病.悠悠度朝暮.夏木才結陰.秋蘭已含露.
前日巢中卵.化作雛飛去.昨日穴中蟲.蛻為蟬上樹.
四時未嘗歇.一物不暫住.唯有病客心.沉然獨如故.
新秋久病容.起步村南道.盡日不逢人.蟲聲遍荒草.
西風吹白露.野綠秋仍早.草木猶未傷.先傷我懷抱.
朱顏與玄鬢.強健幾時好.況為憂病侵.不得依年老.
種黍三十畝.雨來苗漸大.種薤二十畦.秋來欲堪刈.
望黍作冬酒.留薤為春菜.荒村百物無.待此養衰瘵.
葺廬備陰雨.補褐防寒歲.病身知幾時.且作明年計.
