師昏古所辭.財昏今不耻
傳祀合二姓.古者貴由禮
四德五可外.貨賄亦末爾
民風日就頹.捨此爭校彼
媒氏未到眼.聘資問有幾
傾篋指金錢.交券搴租米
東家女未笄.儀矩無可紀
已聞歸有日.資送耀鄰里
西家女三十.閉戶事麻枲
四壁漏風霜.行媒無留趾
坐貧失行期.趣富瞢貪鄙
流弊例不免.其源實此起
多約或少酬.暫譽甘長毀
坐令親舊歡.詭譎變狐鬼
何况性習間.貧富岐臧否
土俗未易挽.人情大不媺
悠悠何足道.吾以諗君子
