武夷仙人厭塵埃.金鞭白馬飛崔嵬
丹砂已就不可識.尚有瑶草分靈栽
千花剪巧綴密露.秀色不待春風催
東溪路入三千里.山如舞鳳連翩來
槍旗未動供採掇.壘鼓夜作空山雷
蒼虬繞圭龍護璧.面爲鐵石口瓊瑰
烹煎鬭水出好事.珠瓔玉字相縈迴
已嗟雙井甘退步.况復日注真難儕
我來竊食端爲此.把玩一日三徘徊
手𣂏清泉弔陸子.底用濁酒窮歡咍
頭風快愈春睡散.老眼尚爲羣書開
知君此遊更不惡.坐有纖纖時捧杯
