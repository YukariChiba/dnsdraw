父子乃天性.鍾情誰不然
教之以義方.先賢有名言
日嚴在所尚.私念宜舍旃
君子不自教.遣隨師友肩
青紫乃餘事.要當知聖賢
居家務孝弟.立行防悔愆
窮當慕顔回.達勿爲公孫
庶幾幼所學.終身可行焉
不見下邳丈.秀發從妙年
束書入賢關.日與英雋聯
忽作何蕃歸.甘旨奉晨昏
丘園事高尚.腹笥常便便
過庭有奇兒.詩禮得家傳
勉哉尊所聞.慎勿學鄉原
