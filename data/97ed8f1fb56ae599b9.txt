鄙夫行衰謝.抱病昏妄集.常時往還人.記一不識十.
程侯晚相遇.與語才傑立.熏然耳目開.頗覺聰明入.
千載得鮑叔.末契有所及.意鐘老柏青.義動修蛇蟄.
若人可數見.慰我垂白泣.告別無淹晷.百憂複相襲.
內愧突不黔.庶羞以賙給.素絲挈長魚.碧酒隨玉粒.
途窮見交態.世梗悲路澀.東風吹春冰.泱莽後土濕.
念君惜羽翮.既飽更思戢.莫作翻雲鶻.聞呼向禽急.
