士爲知已用.亦爲知已死
嘉哉孔文舉.特達惟薦禰
寥寥千載後.此事今已矣
俯仰常有懷.邂逅過願始
襄陽紫微公.操行見所履
字如入草蛇.詩繼餘霞綺
家聲鳳凰池.盍在金門裏
三年民父母.政事粲可紀
倦游丐閒歸.解紱如脱屣
東山寧久卧.行爲蒼生起
要觀補衮功.左右聖天子
小人不更事.豈解令公喜
平生萬卷書.不直一杯水
頽然衰病餘.所存今復幾
與世竟悠悠.逢人但唯唯
從公文字飲.德言方在耳
胡爲舍我去.衣袖不可禠
離合亦偶然.世事皆如此
聲出已復呑.相顧淚如洗
