在家勗爾勤.女功無不喜
既嫁訓爾恭.恭己乃遠恥
我家本素風.百事無有侈
隨宜具奩箱.不陋復不鄙
當須記母言.夜寐仍夙起
慎勿窺窗戶.慎勿輒笑毀
妄非勿較競.醜語勿辨理
每順舅姑心.況逆舅姑耳
爲婦若此能.乃是儒家子
看爾十九年.門閫未嘗履
一朝陟太行.悲傷黄河水
車徒望何處.哭泣動鄰里
生女不如男.天親反由彼
