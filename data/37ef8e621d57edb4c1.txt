天下大峨山.雄秀盤厚地
山雖不在眉.所在擁空翠
矯矯三蘇公.挹此淑靈氣
文章垂日星.照映蓋一世
李侯起廣漢.射策叩丹陛
褎然出群英.東南藹名字
來上著作庭.行入甘泉侍
胡爲把一麾.西歸尋藥市
吾聞此州俗.秉法更陳義
厚德坐鎮之.近古翻易治
君家義槩堂.活人百萬計
老親懷故山.色養謹承志
還家萬里餘.赴鎮夕可至
不作題柱驕.豈有晝繡意
班班老萊衣.人間真樂事
忠孝無兩心.出處固一致
他日上思君.命駕當不俟
此別諒非久.毋庸摻征袂
