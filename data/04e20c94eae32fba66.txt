薛郎吾嬌客.昨肯過彭濮
相從雖云久.一歲如轉燭
外堂忽有請.歸駕行當促
自稱先君子.嗣以病家督
焉能主烝嘗.我祭則受福
吾誠愛吾女.撫視長不足
人皆念其子.此事非我獨
敢欺泉下友.已拱宰上木
論情夫何遠.守墓亦所欲
老夫懷津鄉.山好田土沃
尋穿蜂窠硤.但種鴉鐵穀
先營五畝宅.仗爾今往卜
