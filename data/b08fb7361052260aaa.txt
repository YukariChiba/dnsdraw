驅車望衡嶽.羣山政參差
微風忽南來.雲幕爲四垂
炎官挾蓐收.從以萬玉妃
庭熒亦何有.尺璧仍珠璣
奇貨吾敢居.妙意良自知
林巒倏變化.轍迹平高低
喬松與修竹.錯立呈瑰姿
清新足遐寄.浩蕩多餘思
平生湘南道.未省有此奇
況復得佳友.晤言相追隨
茅簷舉杯酒.旅榻誦新詩
更約登絕頂.同觀霽色時
