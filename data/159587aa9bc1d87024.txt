蒼山本自千萬丈.怪爾斷落盈尺中
枯松挂崖正矯矯.白雲出谷方溶溶
憶昨高秋十日雨.百川湧溢騰蛟龍
丹青壞劫不可駐.金碧拂地俱成空
人間流落萬餘一.掇拾補綴幾無從
當時畫手合衆妙.得此誠是第一工
松陰行人何草草.禿幘小蓋馬色驄
長塗未竟不得息.嘯歌正爾來悲風
巨靈擘華疏黄河.夸娥移山開漢東
海波芥子互出沒.大雄遊戲神與通
我今與君未嘗覺.指視壁畫將無同
新詩飄飄脫俗格.得閒會復來從容
