伯固讀我詩.掉頭吟不休
明日踵我門.作詩還相投
初讀頗怪駭.如錄萬鬼囚
筆墨又勁絕.湧紙花光流
想其揮掃時.天匠無雕鎪
倒下百篋珠.滑走不可收
嗟余文字拙.瑕纇多瘡疣
乃如醜老婦.見此明鏡羞
美言反見誦.倫擬非其儔
扶樹腐木茂.使之凌崑丘
又欲唱其宮.使我商以謳
相搏如風雷.直與郊愈侔
子趨則甚易.於我寧得不
力敵氣遂作.聲應律乃酬
譬如楚漢翁.畫地爭鴻溝
我才非子對.何足當戈矛
幸子時見過.高吟消百憂
