我來衡山下.古梵見老柏
森然星野分.亶有神明力
風霜飽更練.雨露富培埴
嶽靈共長久.造化與消息
本盛柯葉茂.夫豈一朝積
中斷尋復續.生意仁一脈
亦由功萬世.何止祚四百
五子歎將否.一旅少康出
此殆皇天意.髣髴留禹跡
倚爲赤帝佐.正此蒼官色
存古追蠡在.比休玄圭錫
稽首千萬年.五丁謹封植
