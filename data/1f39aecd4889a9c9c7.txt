魏王爲將過頗牧.轉佐功高蕭相國
洗光日轂上天衢.海宇竦瞻如立鶴
定儲不用招四老.知公狐鼠視産祿
青苗一疏更奇偉.時宰喙硬心愧服
當時元老不在廷.中外知非宗社福
至今荒棘沒銅駝.志士淚盡以血續
故祠金貂色已暗.英風可掃炎海酷
尚想喬嶽初降靈.鳳采龍文照山麓
聞孫來補翁祖處.玉題繡井新前躅
落成舉盃文字飲.高臺何必糟丘築
百年往事陵谷改.故國蒼然但喬木
公歸補衮居上前.諫草家藏皆可覆
才如蘇梅宇內少.流落應憐猶未復
曉枝蝶閙不足云.晚節要看秋圃菊
