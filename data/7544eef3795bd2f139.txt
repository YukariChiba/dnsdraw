夕陽拂西岡.黄淡映古道
晚風吹高林.病葉落如掃
饑人瘦於繖.俛默坐沙草
扶危猶强興.力備輒反倒
還持藍縷縫.委曲捕蝨蚤
視荒數抽空.殺緩或失腦
悠然不能罷.似欲銳鈎考
寧思百骸間.羣蟻即入保
傍行笑相顧.慧悟信難早
噆傷乃知嫌.餒死豈謂好
方爲大銷滅.而畏小苦惱
何有就薪蒸.先愁稍枯槁
衣青嗔駡賤.髮白諱呼老
與爾不同年.誰能共懷抱
