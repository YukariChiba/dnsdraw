田家少閑月.五月人倍忙.夜來南風起.小麥覆隴黃.
婦姑荷簟食.童稚攜壺漿.相隨餉田去.丁壯在南岡.
足蒸暑土氣.背灼炎天光.力盡不知熱.但惜夏日長.
複有貧婦人.抱子在其傍.右手秉遺穗.左臂懸敝筐.
聽其相顧言.聞者為悲傷.家田輸稅盡.拾此充饑腸.
今我何功德.曾不事農桑.吏祿三百石.歲晏有餘糧.
念此私自愧.盡日不能忘.
