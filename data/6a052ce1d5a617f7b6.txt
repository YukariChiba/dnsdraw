函關崎嶔走秦鹿.天下並逐爭羣雄
抉雲翻空鰲足折.黔黎竄伏如寒蛩
武夷山深水清泚.避世猶有高人蹤
龍泓東注海波涌.玉女翠擁秋雲鬆
赤霄真骨寫虛壁.通泉凡筆慚非工
藏舟浮梁跨絕壑.隠見似與天潢通
當時雞犬不復見.窠巖依舊烟霞籠
我來秋杪月既望.尚有幽菊埋榛叢
天容洗浄雨新霽.雲幕四卷清無風
掀篷進棹窮異境.注目想見流殘紅
回船杖屨躡幽徑.松竹窈窕環琳宮
翠琬溫辭耀華衮.金榜大字纏交龍
自憐病骨掛塵網.幔亭高會何由逢
解衣歸卧玉瑣碎.仰看明月穿疏篷
