君爲千里行.我有一尊酒
把酒持勸君.欲以爲君壽
南安傍庾嶺.瘴癘亦時有
德人固天相.和氣生戶牖
斯民得安樂.如我屈伸肘
居然變遠俗.共感賢太守
我病居上饒.忽忽歲月久
杜門百事廢.亦復厭奔走
得君暫相從.感嘆成皓首
頗念河朔時.相從誦詩否
人生只此是.不必更抖擻
有便即寄書.頻來問衰朽
