城南高樓出喬木.下有方塘秋水足
新霜未變草木鮮.晚日旋催梨棗熟
雨荒松菊半榛莽.風老菰蒲初瑟縮
門前大路多塵土.日中過客無留轂
開門却掃如有待.下馬升堂真不速
勸我一振衣上黄.臨風共倒樽中淥
肴蔬草草意不盡.絲竹泠泠暗相屬
琳宮仙伯自閒暇.幕府粗官苦煩促
晚衙簿領當及期.後堂車轄要須漉
令人更愧東宮師.眷戀溪山棄華屋
