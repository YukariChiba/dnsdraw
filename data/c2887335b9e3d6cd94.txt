八十雪眉翁.燈前屢歔欷
問之爾何者.不語惟抆淚
良久云老矣.未始逢此事
種粟滿川原.幸已皆茂遂
喜聞欲登熟.近復失所冀
有蟲大如蠶.日夜嚙其穗
群鴉利蟲食.剪摘俱在地
驅呵力難及.十止餘三四
供家固未足.王稅何由備
瘠土耕至骨.所得幾何利
又令遭此禍.不曉上天意
在世幸許年.必以饑饉死
聞之不敢詰.但愧有祿位
移燈面空壁.到曉曾不寐
