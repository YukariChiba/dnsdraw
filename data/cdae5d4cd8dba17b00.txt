楚王聽讒誅五卿.招呼二子同就烹
子胥彎弓見使者.義不戴天非惜生
操瓢乞食困江表.曷嘗一日忘郢城
溧水之陽遇真識.壺漿簞食欣相迎
當時追捕尚爾急.殺身滅口意豈輕
霸吳何止服句踐.破楚遂以鞭荆平
倒行逆施道雖遠.復仇攄憤聖所稱
却來訪舊欲報德.歎息玉質隨流萍
投金淺瀨亦何有.聊以寓意通精誠
哀窮進食類漂母.解劍掛墓同延陵
古人已矣不可見.空有史筆垂聲名
