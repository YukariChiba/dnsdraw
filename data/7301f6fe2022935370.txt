雪輕不自持.風急更相借
仙人集蓬島.鴻鵠雲中下
飛騰障空虛.細碎穿隙罅
光明入幽室.晃耀不知夜
苦寒爲公飲.酒盡解貂貰
盤蔬起鄉思.披綿問鵝鮓
浮生夙何緣.今昔同官舍
才調稍迫促.每羨公優暇
草玄入幽微.曾不解嘲駡
文衡委輕重.事亦宗伯亞
我愚實未稱.得友還自詫
兩驂萬里心.雙璧連城價
塵土難淹留.雲霄看高跨
