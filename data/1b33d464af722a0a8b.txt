常嫌門外車.驅馳但揚塵
今朝故人來.喜聽聲轔轔
昔別自梁苑.分飛湘吳閩
痛心鳴鏑禍.事往勿復陳
共載諧寥閴.分筇上嶙峋
山川舊賞識.挾友意彌新
徘徊小精廬.劇談口翻津
爲言漂蕩餘.投迹荒寒濱
夕火斧僧林.朝餐糴鄰囷
官閑非所恨.有祿不濟貧
牢愁寫萬斛.語壯眉不顰
定知撐腸書.爲君發精神
調鐘尚變啞.畫龍孰窺真
吾聞倜儻才.韜默貴自珍
量海浚宜廣.豪山磨欲磷
十科世所重.羣公謂當仁
向來薦牘飛.璧光動高旻
陳編論糟粕.中有王道諄
謀國必張國.療民須活民
但得君名揚.何異我志伸
