猛虎白日行.心閑貌揚揚
當路擇人肉.羆豬不形相
頭垂尾不掉.百獸自然降
暗禍發所忽.有機埋路傍
徐行自踏之.機翻矢穿腸
怒吼震林丘.瓦落兒墮床
已死不敢近.目睛射餘光
虎勇恃其外.爪牙利鉤鋩
人形雖羸弱.智巧乃中藏
恃外可摧折.藏中難測量
英心多決烈.自信不猜防
老狐足姦計.安居穴垣牆
窮冬聽冰渡.思慮豈不長
引身入扱中.將死猶跳踉
狐姦固堪笑.虎猛誠可傷
