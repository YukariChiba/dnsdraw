湘水綠.湘山青
南衡嶽.北洞庭
太微翼軫相緯經
上直長沙老人星.其下潭府甲南溟
有芷彌岸蘭彌汀.騷人墨客紉芳馨
丹砂黄金翡翠翎.日中百賈喧雷霆
艷舞皓歌酣旗亭.王宮細腰誇娉婷
如斗如蜜餐楚萍.誰其能賦弔獨醒
厥今宣幕小朝廷.如君人物猶典刑
可振儒鐸鳴道鈴.無使斯文淪晦冥
南軒大名揭南斗.南軒舊軒無恙否
君能一出扶顛手.亦足與之同不朽
