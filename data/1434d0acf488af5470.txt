滄溟深絕闊.西岸郭東門
弋者羅夷鳥.桴人思嶠猨
威稜高臘冽.煦育極春溫
陂淀封疆內.蒹葭壁壘根
搖鞞邊地脈.愁箭虎狼魂
水縣賣紗市.鹽田煮海村
枝條分御葉.家世食唐恩
武可縱橫講.功從戰伐論
天涯生月片.嶼頂湧泉源
非是泥池物.方因雷雨尊
沈謀藏未露.隣境帖無喧
青塚驕回鶻.蕭關陷吐蕃
何時霖歲旱.早晚雪邦冤
迢遰瞻旌纛.浮陽寄詠言
