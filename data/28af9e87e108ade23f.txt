臘月衣未綿.兩股凍成疾
誰復爲我扶.平步時時蹶
文章那更論.精魄恐墜失
緣何御史君.相招傍寒日
迤邐造林泉.塵坌爲披拂
霓幡雲外垂.石虎草間出
深門窺泬漻.拱木遞蕭瑟
丹青與老碑.遺事知彷彿
僣跡已榛蕪.新遊論膠漆
主人才何如.驥足千里逸
梅君南昌後.襟韻猶凄溧
劉子亦可奇.彖象久精詰
顧予最空疏.百辨今已吃
謗言來戈矛.自量幾不密
終甘首陽餓.豈效操瓢乞
