鄭公嵇阮流.野性本麋鹿
平生傲羲皇.白首就羈束
大寒客無氈.官冷飯不足
顧予支離人.攘臂受餘粟
江魚尾盈尺.飽食勝粱肉
荆山富樵蘇.丈室有餘燠
頑疏愧前哲.所得踰往躅
談經追時好.俯仰負愧忸
流光逝不反.愁鬢日改綠
世道劫火燃.不燔乃良玉
晚交定難恃.雲雨手翻覆
官居真蘧廬.束擔聊託宿
求田意雖鄙.此計正宜速
歸尋谷口耕.勝賣成都卜
坐想带經鋤.倚耒聽布穀
