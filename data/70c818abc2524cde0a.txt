鴛鴦湖邊月如水.孤舟夜榜鴛鴦起
平明繫纜石橋亭.慚愧冒寒髯御史
結交最晚情獨厚.論心無數今有幾
寂寞抱關歎蕭生.耆老執戟哀揚子
怪君顔采却秀發.無乃遷謫反便美
天公欲困無奈何.世人共抑真疏矣
毘陵高山錫爲骨.陸子遺味泉冰齒
賢哉仲氏早拂衣.占斷此山長洗耳
山頭望湖光潑眼.山下濯足波生指
倘容逸少問金堂.記與嵇康留石髓
