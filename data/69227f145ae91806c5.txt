層崖壓西城.半空矗孤峭
何人結斯宇.想見胸次妙
叢林開蒙密.江山得樞要
拂拂幽草香.嘖嘖群鳥叫
我作謝公屐.來學阮生嘯
披襟待凉吹.停盃延落照
永嗟區中人.嗜慾昏九竅
誰賦招隱辭.此病政難療
我亦裹青衫.俛首入選調
平昔志萬里.自省成大笑
才術幸無取.曷不返耕釣
雄飛或有時.一拜蒲車詔
