儒有輕王侯.脫略當世務.本家藍田下.非為漁弋故.
無何困躬耕.且欲馳永路.幽居與君近.出穀同所騖.
昨日辭石門.五年變秋露.雲龍未相感.幹謁亦已屢.
子為黃綬羈.餘忝蓬山顧.京門望西嶽.百里見郊樹.
飛雨祠上來.靄然關中暮.驅車鄭城宿.秉燭論往素.
山月出華陰.開此河渚霧.清光比故人.豁達展心晤.
馮公尚戢翼.元子仍局步.拂衣易為高.淪跡難有趣.
張範善終始.吾等豈不慕.罷酒當涼風.屈伸備冥數.
