志古流難合.談高道自明
風波志恩分.鍼石盡交情
讓節蒙知厚.華班絕綺榮
賤生懷感遇.當路假晶熒
累次清油幕.中間白玉京
吏文容議緩.邦事卹言輕
自此嗟流梗.何期苦見兵
寒垣心易動.漳浦信彌驚
玉蕊悲無驗.金臺望忽傾
歲闌雲慘淡.天迥淚縱橫
世有真忠亮.今亡至直清
舊僚知葬日.投此弔佳城
