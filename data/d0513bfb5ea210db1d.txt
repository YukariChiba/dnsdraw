市有虎.毋妄言
當關虎士森戈鋋.市上一呼人駕肩
虎雖猛.那得前
市有虎.言非妄
君不見左馮諸邑天下壯
斧斤聲斷林壑空.猛虎通衢恣來往
食人肉.飲人血.沈痛積冤何可說
凝香堂上紫煙浮.風流太守憂民憂
一朝下令開信賞.藉皮枕骨彌山丘
虎已滅.人患絕.夜永猶聞泣幽咽
泰山之側如可居.子後夫前甘死別
