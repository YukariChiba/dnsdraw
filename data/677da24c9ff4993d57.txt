買田南山下.禾黍忽已秋
糟床待此注.豈止衣食謀
窮陰迫霜霰.不可遲揫收
吾黨二三子.晨行已寒裘
久苦城中囂.至山諒優遊
況已除險穢.新堂置岩幽
窗軒衆峰出.階墀水淙流
良材未成種.草樹亦已稠
寒花開照耀.谷鳥樂啾啁
心與珍境接.佳興固已遒
而況饋朝夕.甘美日可搜
黄鷄肥落俎.清酤湛盈甌
時鮮鱠冰鯽.餘滋拆丹榴
此味何以侑.文辭頗賡酬
晝務誡遺滯.夜工督舂揄
因觀稼穡勞.始覺奉養優
此樂詎非幸.人生復何求
送子固自起.往意不可留
