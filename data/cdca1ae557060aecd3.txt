謝病臥東都.羸然一老夫.孤單同伯道.遲暮過商瞿.
豈料鬢成雪.方看掌弄珠.已衰寧望有.雖晚亦勝無.
蘭入前春夢.桑懸昨日弧.裏閭多慶賀.親戚共歡娛.
膩剃新胎髮.香繃小繡襦.玉芽開手爪.酥顆點肌膚.
弓冶將傳汝.琴書勿墜吾.未能知壽夭.何暇慮賢愚.
乳氣初離殼.啼聲漸變雛.何時能反哺.供養白頭烏.
