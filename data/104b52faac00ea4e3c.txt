京口畫樓三百所.第一新樓名喜雨
大鵬展翼到中天.化作簷楹不飛去
一日登臨天下奇.華燈照夜萬琉璃
上與星辰共羅列.下映十里蓮花池
泰山爲麴海爲釀.手挈五湖爲甕盎
銀糟香沸碧瑶春.歌舞當壚多麗人
使君歌了人皆飲.更賞谷中花似錦
五兵不用用酒兵.折衝樽俎邊塵寢
茲樓屹作東南美.孰識黄堂命名意
特將此酒噀爲霖.四海九州同一醉
