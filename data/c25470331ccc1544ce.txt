九華非人境.聞譽不相識
南浮大江波.始見蒼翠色
是時雨初霽.積靄尚融液
九峰若驚龍.並躍雲外碧
森然聳牙角.未謂真是石
問名審其實.歡喜愜所適
恢奇一何甚.遠想始開闢
造化競淫巧.斧斤恣彫刻
不然何其功.不與嵩華敵
我行宇宙間.若此曾未覿
中國名山川.幾何亢斯迹
徘徊不能去.塵土愧行役
平生樂間曠.時俗況迫阨
誰爲隱君子.攜手宅巖隙
