路傍有柏千尺高.數夫連臂環周遭
十里煙雲護蒼翠.一天風雨寒蕭騷
縱横萬蛇入土鬭.扶搖千騎盤空走
豈能霜雪歲寒知.自有江山神物守
五月炎光燒草木.柏影重重似華屋
往還不擇貴與賤.借與清凉解炎酷
本来無情柏與人.偶然相值如相親
貴侯餘資萬鍾祿.不到流離親骨肉
前時仗節徒東歸.觀望風彩爭奔馳
族中俛首彈指意.安用富貴摩天爲
誰人試從貴侯道.莫從此路爭榮耀.恐爲路傍柏輕笑
