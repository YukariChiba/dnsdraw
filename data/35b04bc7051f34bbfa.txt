梅山老人頭雪白.摸索曹劉還認得
平生鹿鹿視餘子.誰是詩中真巨擘
踵門忽得天下士.慕我虛聲遠相覓
袖中磊磈出奇語.和璧隨珠暗相射
對之坐久神氣定.言下分明箭鋒直
傍觀如堵相駭愕.頗復見我有此客
雄篇累日費酬答.但怪筆端飛霹靂
君才自是千里駒.鞭影不摇何待策
古人妙處應自知.悟解多端難指畫
請君更去勘諸方.莫道梅山得消息
