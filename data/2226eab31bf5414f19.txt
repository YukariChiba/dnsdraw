富兒種巵敵封君.貧翁結柳呼奴星
物理虧盈蛇夔蚿.惟有讀書可以逃天刑
守玄老死天祿閣.巧宦三入承明庭
人生得失雉梟盧.惟有知道可以垂芳馨
嗟予鈍甚爐底鑛.陶寫淬濯誰爲硎
買書充屋手點勘.杞菊門巷槐花零
九流七略宗六經.大川小澮趨東溟
騷人墨客幾汗青.秦姬趙女爭娉婷
聖賢氣脈眇如綫.義理門戶元無扃
圓冠方屨弗見道.金貂玉櫑空圖形
君年正壯眼如漆.一過萬字披不停
借書一瓻走赤脚.燈前急雨鳴高瓴
扶輿磅礴天兩目.渟蓄雲氣藏風霆
鈎深造極猛着力.會插八翼摶青冥
