此寺昔荒寒.蠧黑相撐支
世尊窘風雨.鐘磬出茅茨
吾祖過而慨.開槖爲營之
一旦黄金宮.突兀清江湄
其徒則以安.其道猶遠而
吾游童且白.僅乃見此禧
譬如蒿艾中.蔚然得江蘺
昻藏老鶴骨.勁瘦寒松枝
宴坐了無營.孤香對逶迤
海濤走窗檻.江雲翔屋楣
全收眼界勝.闃與人境辭
吾方迫遠游.未可分清怡
