通道三盃太和好.已同五氣誰能到
漸造醉鄉方自然.忽體杳冥如得道
坐上一時能兩忘.萬緣既斷非吾我
須期有物渾成時.先自醉鄉聊得耗
若從泰定真相逢.含盡三才是懷抱
道方喪物無閒愁.休管垂楊與芳草
感懷偶向桃溪路.落花流水年年去
仙家日月無古今.此景示人人不悟
青衣爲我折幽芳.待插陶巾訪真侶
笑而迎.寂而處.五行自是無尋處
空將日月怨春風.日月烏能離得數
但明結果自然成.到了無生無一句
聖賢絕口自難言.愚衆摇頭誰可度
青衣兩畔長鬚後.駸駸小駿山間走
光陰猶長渭川叟.幸有雲山靜中壽
大道盃.自然斗
天遊杳杳長庚吟.天樂陶陶紫玄酒
宛如對月成二人.九老圖中有無有
