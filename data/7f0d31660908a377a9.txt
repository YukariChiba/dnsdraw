寄語秋塘翁.謝借淵明詩
俄而兩三年.未嘗不誦之
翁昔遊錢湖.日日載酒嬉
我方坐筦庫.逐勢利奔馳
惟恐塵埃多.忘却山水奇
所以從翁借.欲公知我爲
秋塘夫如何.蒲荷淨漣漪
塘上客誰來.寧作宋玉悲
胸蟠夜光寒.健筆愈陸離
西風一吟諷.萬事都若遺
應笑我投閒.猶能詠於斯
淵明閉關輩.翁亦老苦錐
悵然復歸翁.起我百世思
