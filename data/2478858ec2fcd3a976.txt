憶昨扁舟下京口.六月江頭浪如吼
一笑還尋浮玉叟.山半飛雲似招手
月明上船縈宿酒.倒摘沈星疑犯斗
夜深歸夢徹東吳.覺來落月穿疏牖
山僧流連强終日.黄昏歸鳥凌風疾
玉骨蕭森病枕餘.一語才交復相失
先生高節如古人.薄宦淹回行路塵
海城寄食不自給.暫喜持盃同探春
春風花草來踆踆.微紅淡綠意旋新
相從白髮情未壓.底事促別聲悲辛
淮陵欲到嗟無因.想見蔓草縈龍鱗
浦光亭南拍隄水.冉冉落日低孤墳
到時春色應已遲.滿樹黄鸝初囀時
憑將一曲原頭淚.爲洒南墳松樹枝
