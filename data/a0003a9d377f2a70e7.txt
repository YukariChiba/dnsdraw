慶湖遺老坐詩窮.强仕之年百病攻
誰謂南昌祿隠翁.伏枕呻吟四壁空
相思限此江西東.寄聲每託江頭風
斯言近俳聊一笑.江水方清饑可療
人生奇偶類探籌.造物豈容人數料
君初試吏或當然.我太半生真不調
昔不願起家百日登三司.今不願還家六印金纍纍
但願官糧辦親養.歸來尚餘三徑資
鄰牆晏起訪安否.爾酌我歌堯舜時
咄嗟此願良難必.吞聲食蘗甘如蜜
