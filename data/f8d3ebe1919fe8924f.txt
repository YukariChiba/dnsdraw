卧冰叱馭全忠孝.王氏多賢今古同
公乎孝行驚創見.落落豈特漢晉風
凶人夜半發丘隴.敢爾殘暴不畏公
古來刃讐不共天.痛貫肝膂何時窮
刳心設祭久自許.何况臨機敢不武
拔刀斷賊血模糊.袍笏雍容詣官府
忍恥貪生真可羞.退之諄諄言復讐
請衣一擊當報怨.豫子猶能致嘉傳
如公壯志今已伸.他日定爲忠義臣
行看氣節動天子.詔書一洗泉下恥
