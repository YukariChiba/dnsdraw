晴窗棐几風日舒.呼童汲水供蟾蜍.涓流入研玄穎濡
一蟻蠢蠢爰來趨.須臾十百與之俱
前後有行不亂踰.宛若徙穴舁腐餘
想應燥吻脣頰枯.清夢思欲吞江湖
摇尾羞作涸轍呼.奮迅恰如東海魚
物生天地小大殊.饑食渴飲皆同塗
矧爾有靈非至愚.大槐南柯名利區
一夢而覺驚幻虛.爾其聽我毋睢盱
爾吭既沃腹既腴.歸安其藏勿浪逋
階前羣兒政嬉娛.以指劃土縻爾軀
