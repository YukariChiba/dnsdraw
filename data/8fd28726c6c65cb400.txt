吳王厭得國.所玩終不足.一上姑蘇台.猶自嫌局促.
艅艎六宮鬧.艨沖後軍肅.一陣水麝風.空中蕩平淥.
鳥困避錦帆.龍跧防鐵軸.流蘇惹煙浪.羽葆飄岩穀.
靈境太蹂踐.因茲塞林屋.空闊嫌太湖.崎嶇開練瀆.
三尋齾石齒.數裏穿山腹.底靜似金膏.礫碎如丹粟.
波殿鄭妲醉.蟾閣西施宿.幾轉含煙舟.一唱來雲曲.
不知闌楯上.夜有越人鏃.君王掩面死.嬪禦不敢哭.
豔魄逐波濤.荒宮養麋鹿.國破溝亦淺.代變草空綠.
白鳥都不知.朝眠還暮浴.
