山行水逶迤.鬱屈如盤龍
緣谿夾修竹.被嶺多長松
懸門倚巖石.終日對青峰
初仕昔爲宰.讀書過三冬
忘機狎鷗鳥.勸稼親老農
訟庭可羅雀.銅印蒼蘚封
爾来三十年.夢想幽人蹤
風塵京洛間.邑子或相逢
晚歲上玉堂.天門深九重
緬思寒潭碧.一洗我心胸
送子西南歸.恨無羽翼從
爲我謝邦人.今愧白髪容
