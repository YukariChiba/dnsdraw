馮公此山民.昔開此山居
屈盤五十里.陟降皆林廬
公今去不存.耕鑿自有餘
風篁生谷隧.雨旆來岩虛
人隨亂雲入.咫尺聲相呼
四時草木香.異類果蔌腴
棌薪得崖花.結綴成襟裾
此亦佳窟宅.可對幽人娛
何必種桃源.始入仙者圖
甌閩兩邦士.洶洶日夜趨
辛勤起芒屩.邂逅乘輪車
山人老白首.名氏不見書
我獨何爲者.拊身念居諸
