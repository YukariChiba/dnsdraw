賢哉疏太傅.遺榮歸印綬
當時漢廷臣.未省出其右
進爲豈不能.止足吾所守
驅車曉出關.祖帳已芻狗
惟餘清風在.竹帛端不朽
大夫懷家聲.相望千年後
結廬離城郭.與致寄林藪
華髮映童顔.如公殆無有
何必松與喬.豈弟神所壽
嗟余真漫浪.持是終安取
敢言六百石.固已愧升斗
行當自免去.執謁隨鄰叟
縱復無新詩.猶期飲醇酒
但問客如此.亦許登亭否
