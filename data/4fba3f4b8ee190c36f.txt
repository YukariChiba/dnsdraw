十載遊名山.自製山中衣
願言畢婚嫁.携手老翠微
不悟俗緣在.失身蹈危機
刑名非夙學.陷穽損積威
遂恐生死隔.永與雲山違
今日復何日.芒鞋自輕飛
稽首兩足尊.舉頭雙涕揮
靈山會未散.八部猶光輝
願從二聖往.一洗千劫非
徘徊竹溪月.空翠摇烟霏
鐘聲自送客.出谷猶依依
回首吾家山.歲晚將焉歸
