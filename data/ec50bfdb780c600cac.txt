垂柳陰岑院.游絲曠蕩春
蘅皋誰駐馬.羅襪自生塵
四姓良家子.三年賦客鄰
折腰行太緩.連瑣語何頻
倭墮雲爭媚.便娟月鬭新
滅瘢難辨玉.約指不勝銀
電笑投壺勝.江澄擣練勻
東南勞鶴望.西北限牛津
寶唾凝蘭氣.鳴黄咽絳脣
籠禽思隴樹.洞犬謝秦人
詠絮才無對.聞琴意始真
長安足輕薄.慎勿走瓊輪
