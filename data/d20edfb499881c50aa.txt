武陵川徑入幽遐.中有雞犬秦人家.家傍流水多桃花
桃花兩邊種來久.流水一道何時有
垂條落蕊暗春風.夾岸芳菲至山口
歲歲年年能寂寥.林下青苔日爲厚
時有仙鳥來銜花.曾無世人此攜手
可憐不知若爲名.君往從之多所更
古驛荒橋平路盡.崩湍怪石小谿行
相見維舟登覽處.紅堤綠岸宛然成
多君此去從仙隱.令人晚節悔營營
