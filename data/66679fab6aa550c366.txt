滄江浸長空.天使限南北
繁陰屬暮歲.波浪無時息
烈風何轟豗.深木騰霹靂
遠吹湖中白.來蔽江南碧
巉巖千峰玉.變化不可測
恐是時向晚.鬼神任胸臆
燭龍銜長耀.來集崑嶺側
又疑吳王兵.如荼壓上國
勇氣吞中原.晶光洞江北
久望生悸慄.嗟我問津客
横流豈難制.路險未可得
吾道固當然.滔滔欲誰易
