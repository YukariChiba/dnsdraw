昨夜月落西窗陰.倦推石枕憑素琴
身居紅塵不自覺.夢入廬山深復深
廬山深處在何許.五老仙人邀我語
眉如秀雪顔桃花.酌酒相酣坐箕踞
明河九派倒西來.石梁巉絕古道開
五公握手向我笑.下見劫火揚塵灰
獨騎一鹿窮縈迴.窅然醉蹋青錦苔
松風號嘈何清哀.湍飛瀑卷萬壑雷
忽然驚起迷所向.四座已失黄崔嵬
披衣徬徨還太息.我與世途何所屑
亂世茫茫飛蠓蠛.囊中別有金膏訣
須君之行當何時.共向丹崖卧松雪
