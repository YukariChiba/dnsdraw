有酒有酒兮告臨江.風漫漫兮波長
渺渺兮注海.海蒼蒼兮路茫茫
彼萬流之混入兮.又安能分若畎澮淮河與夫岷吳之巨江
味作鹹而若一.雖甘淡兮誰謂爾爲良
濟涓涓而縷貫.將奈何兮萬里之渾黃
鯨歸穴兮渤溢.鼇載山兮低昂
陰火然兮衆族沸渭.颶風作兮晝夜猖狂
顧千珍與萬怪兮.皆委潤而深藏
信天地之瀦蓄兮.我可奈何兮一杯又進兮包大荒
