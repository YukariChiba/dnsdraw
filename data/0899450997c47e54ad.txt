洞天三十六.第九曰林屋
神仙固難名.瓌怪存記錄
曠歲懷尋賞.茲辰幸臨矚
馳神在真游.豈復惴深谷
解襪納芒履.燃松命光燭
初行已傴僂.漸入但匍匐
顧瞻避衝磕.渾淖沒手足
如此百餘步.始可立寓目
或垂若鐘簴.或植若旌纛
有如案而平.有類几而曲
鎸刻非人工.晶瑩粲黄玉
遥知竅穴外.定有金庭籙
凡肌不可往.叩擊安敢黷
鸞鳳無消息.但見白蝙蝠
却還望微明.既出猶喘促
沾衣憐石髓.孰悔泥塗辱
庶幾達微慕.養生相吾福
