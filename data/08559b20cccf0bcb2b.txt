携符拜州守.半舍度微徑
有僧謁道傍.云我迓邑令
因徐指叢林.佛宇頗嚴浄
願驅大夫馬.一宿憩征鐙
我生嗜煙蘿.聞此愜幽興
乃留驗僧言.金碧果暉映
捨策游上方.塵襟覺疏瑩
山氣亂朝暮.谷響答鐘磬
清風中宵來.雲歛月垂鏡
微吟不知旦.坐席若初定
遂行登修塗.回首謝巖磴
咨予秉微尚.碌碌奚足競
一月兩移府.未暇救民病
徒爲章服裹.折腰損真性
