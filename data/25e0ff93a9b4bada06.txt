盛德千齡會.坤成四海觀
南琛走交趾.北賮引呼韓
紫極經躔近.文昌步武寛
横天起嵩華.照地集琅玕
美酒來天禄.珍殽賜大官
鑪煙凝棟宇.冰雪襲盃槃
瞻拜戎心服.山呼士氣歡
風清百尺廡.花壓兩梁冠
雷作聞撾鼓.猱升看戲竿
華裀舒霧靄.妙舞起波瀾
喬木秋聲遠.高城夕照殘
天街淡佳氣.振鷺杳歸翰
