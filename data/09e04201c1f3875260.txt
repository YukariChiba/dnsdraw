先達志其大.求意不約文
士伸在知己.已況仕於君
微誠夙所尚.細故不足云
時來忽易失.事往良難分
顧念凡近姿.焉欲殊常勳
亦以行則是.豈必素有聞
千慮且猶失.萬緒何其紛
進士苟非黨.免相安得羣
衆口金可鑠.孤心絲共棼
意忠仗朋信.語勇同敗軍
古劍徒有氣.幽蘭秪自薰
高秩向所忝.於義如浮雲
