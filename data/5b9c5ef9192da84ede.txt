薄伽梵相含空虛.化人分段同璠璵
爾來示滅二千歲.真骨萬里傳中區
錢塘有尼號法照.得自禁掖藏金鋪
欲因此勝高構閣.假設象似開群愚
偶從好事至霅上.持出瞻玩相歡娛
靈牙寶色玉不如.上有無數光明珠
莊嚴一一出御帑.蜿蜒繡袋榮硨磲
是時賓客盡上士.回向已登十地初
殷勤稱讚出軟語.坐人顧眄驚俗污
因悲人生信如夢.浪逐聲勢霜鬢鬚
一源清浄誰復無.枉入諸趨更崎嶇
願因今日詣真際.古松白日常蕭疏
乃知金仙妙難測.餘潤普及霑凡枯
况復老尼亦才辯.朱甍碧瓦非難圖
行看岧嶢倚青嶂.翁嫗頌說傾三吳
