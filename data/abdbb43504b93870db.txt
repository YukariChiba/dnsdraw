新亭彼誰搆.名因翰林揭
惟南極空曠.朗詠佳興發
傾蓋忘形骸.輒莫歎華髪
歸帆天外低.渡鳥雲端没
中原崢嶸際.天塹限楚越
寧知承平來.但見山花歇
君相方聖賢.胡爲念京闕
但窮林泉樂.躡屐上崷崪
酒量孰先降.樽罍未云竭
欲尋太白墳.草間迷斷碣
神交無古今.清風來飄忽
征轡還催人.東峰掛寒月
