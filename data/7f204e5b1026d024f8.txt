蠅頭蝸角使人愁.貪先務勝如爭舟
隠心空逐市朝樂.著眼未省林泉幽
塵埃平時正汩沒.出處與世相沉浮
由徑反誚澹臺子.拔葵仍笑公儀休
懷哉古道久寂寞.鳳鳥不至三千秋
孰知名教真樂地.徒以得失爲己憂
騎馬四馳失其馭.放豚一去何當求
羨君淵源得所自.結交道義相追遊
箇中有路儻深造.直與古人爲輩流
