崎嶇荆門山.叢起爲東阨
陽岡盤氣勢.陰竇融液脈
源濯雲根移.流噴石罅拆
呀呀兩岸間.平澗纔數席
環岸貯清泚.古鏡照秋色
恬風不生紋.至底無隠物
澄輝泛嵐翠.凈影溶天碧
潛花深冏冏.蔭樹高崒崒
清光照毛髮.爽氣灑肌骨
如入冰壺中.亭宇何鮮飾
缾罌日往來.舉汲易爲力
短綆何勞人.輕舠恰容客
當時竟陵翁.老死却不歷
品第十九泉.遺此良可惜
此泉惠此土.唯日流不息
作詩頌惠泉.勉哉君子德
