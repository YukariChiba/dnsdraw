北山從何來.崑岷而鼻祖
並包河與江.考歷不能譜
近推連括蒼.繼乃至天姥
既而南入台.盤桓遂東下
嵯峨起東峁.沃洲兀牆堵
孟塘五山頂.樂祖舊遊處
時髦集松下.抵掌道今古
秀分爲五龍.駢首飲平楚
環縣如負扆.爲縣護生聚
隱岳聳其南.西隅列旗鼓
其間諸名流.晉宋最旁午
我慚貂尾續.於汝竟何補
登樓覽清秋.黄菊滿樽俎
持螯送新酒.醉爲山起舞
人生行樂耳.無徒與羊祜
