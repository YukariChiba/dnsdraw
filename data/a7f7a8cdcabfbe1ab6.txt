古人已云不可回.今人日夜歸泉臺
浮生細看只此是.到死自苦何爲哉
矝名飾詐竟一世.忍寒觸熱忘其骸
不令金樽映翠杓.坐待白骨生蒼苔
清秋九月瘴如洗.白鹽千仞高崔嵬
荒庭落葉不可掃.惟有樷菊爭先開
瀼西黄柑霜落爪.溪口赤梨丹染腮
熊肪玉潔美香飯.鮓臠花糝宜新醅
南窗病起亦蕭散.甚欲往探城西梅
一官底處不敗意.正用此時持事來
