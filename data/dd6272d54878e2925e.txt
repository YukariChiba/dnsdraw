往在河南佐王宰.王收書畫盈數車
我於是時多所閱.如今過目無遯差
石君屏上懷素筆.盤屈瘦梗相交加
蒼虬入雲不收尾.卷起海水秋魚蝦
毫乾絹竭力未盡.山鬼突鬚垂髿髿
牽纏回環斷不斷.秋風枯蔓連蔕瓜
縱橫得意自奔放.體法豈計直與斜
客有臨書在屏側.豪强奪騎白鼻騧
超塵絕跡莫見影.競愛此家忘彼家
賞新匿舊世情好.射殺逢蒙亦可嗟
