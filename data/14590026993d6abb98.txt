遠山亞歸雲.近山留夕照
澄江橫浄練.怒風收衆竅
東南佳山水.此地宅其要
連甍三萬家.金璧互輝耀
閒房列歌舞.傑觀富登眺
物理會有極.却慮成悲嘯
我家三茅峯.一室倚青峭
下有荆溪水.水深魚可釣
歸歟有成計.靜坐觀衆妙
功名付公等.連茹祇明詔
他年問無恙.短策寄嶺嶠
浩歌暢幽懷.狂斐君勿誚
