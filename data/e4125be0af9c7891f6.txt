孔明本躬耕.樊遲請學稼
力田乃有秋.暑雨敢咨夏
聖賢每憂民.孔墨不遑暇
因思比歲饑.可謂越俗乍
豈惟農夫驚.亦使達官怕
倉無矯制發.米湧在東價
居然望豐年.譬彼求時夜
畫壤來福星.上熟壓中下
二麥賸割雲.五菜紛繞舍
苗根舒薤本.黍莟拆榴罅
龍鱗原鏤塍.燕尾水分汊
毨獸將西成.秧馬豈虛跨
劭農收奇勳.省斂不更駕
豫爲鄞鄉謀.復廣它山壩
功比昔賢倍.政隨時雨化
願刻可齋詩.端與雅頌亞
