峨峨城南樓.締創知幾時
樓前中津水.潮來復潮歸
眷此雲海區.襟带東西溪
圖牒考往事.杳杳孤鴻飛
傳聞昔蕪城.陋若枳棘籬
鼎新頼宗衮.欲與千年期
紀事屬東萊.字字皆吾師
甲子甫一周.孫枝繼成規
壁壘訪遺蹟.闌干納餘暉
農隙既閒暇.溟波日平夷
班春布寬大.諭俗無澆漓
喬木有世臣.惟有乃似之
此段信奇事.今昨何是非
指顧舊觀還.略不煩文移
落成當元夜.月華流客衣
前作信高韻.新篇實英詞
却笑峴山語.登臨何足悲
