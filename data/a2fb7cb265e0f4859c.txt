吾友黄京甫.器資厚以渾
自了場屋債.徧參諸老門
四書不釋手.日旰忘晨飱
超悟到聖處.不能忘于言
序講凡五篇.字字比璵璠
伊洛有心印.傳受百聖源
紫陽有心燈.矚破萬世昏
得君再紬繹.提要鉤其玄
如印一洗滌.篆籀宛然存
如燈增膏油.光焰大且繁
我昔從師友.是書粗討論
老大學不進.德性焉能尊
因君重感慨.舊聞日當溫
願言剪枝葉.作意事本根
