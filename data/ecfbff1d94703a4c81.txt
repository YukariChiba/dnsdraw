東臯濺寒水.西崦饒清陰
南埭奎壁麗.北垞靜且深
入門流綠波.竹樹何箾椮
積石象雲壑.高堂杳沉沉
左通雲水區.右徑梅杏林
沼沚共回薄.觀臺鬰差參
紛吾千里遊.發軔南山岑
過門得佳賞.慰此夙昔心
緬懷企疏翁.歲晚投冠籫
婆娑此澗谷.俯仰成古今
嗣德世有人.聞道我所欽
相見無雜語.晤言寫胸襟
懷舊復惆悵.命酒聊同斟
飲罷我當去.握手清江潯
