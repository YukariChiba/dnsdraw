浮舟湓浦春.民謠舉欣欣
問民寧底樂.州有賢使君
帝胄擢清班.江國煩慇懃
儀型金玉相.肝腸錦繡紋
周南藹忠厚.大雅卓不羣
固本屹磐石.理兵無絲棼
城堅萬里長.氣壯三邊軍
短吟亟搜枯.弄斧當郢斤
聊此窺一斑.所見諧所聞
願公慨神州.邊腹久中分
五嶽判地氣.三光離天文
倒竭五湖波.一洗九陵氛
鐘彝勒偉曄.汗史照芳芬
此烈丈夫耳.循常奚足云
