憶年十七兮初入未央.獲侍步輦兮恭承寵光
地寒祚薄兮自貽不祥.讒言乘之兮罪釁日彰
禍來嵯峨兮勢如壤牆.當伏重誅兮鼎耳劍鋩
長信雖遠兮匪棄路旁.歲給絮帛兮月賜稻粱
君舉玉食兮犀箸誰嘗.君御朝衣兮誰進熏香
婕妤才人兮儼其分行.千秋萬歲兮永奉君王
妾雖益衰兮尚供蠶桑.願置繭館兮組織玄黄
欲訴不得兮仰呼蒼蒼.佩服忠貞兮之死敢忘
