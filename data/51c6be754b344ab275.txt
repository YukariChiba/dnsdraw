諸公皆青雲.一士獨苦心
懷哉英雄泪.亦復長滿襟
鄉來梁楚聲.不貴雙南金
九仞橫界牆.餘子不敢侵
兩鬢吹黄塵.倦翮投晚林
渺觀酒勍敵.袖手妒病瘖
元龍異姓兄.老鳳儀韶音
秋窗坐欲曙.曉燈挑不禁
鴒原思寥寥.雁影雲沉沉
東觀可縱觀.北斗當滿斟
雖無廣文氊.亦有丞相衾
好隣買道南.逸興追山陰
喚起方岩翁.共作商岩霖
