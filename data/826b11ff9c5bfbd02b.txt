化工收餘春.不令寂寞回
殷勤三月盡.更放名花開
燦然白雪姿.亂灑青雲堆
奇香滿深院.冷艷絕浮埃
弟昆林下蘭.執友嶺上梅
何年蕊珠殿.移根畫堂栽
邂逅得佳客.開窗設尊罍
檀心半未展.更著紅燭催
惜無傾城髻.斜插一枝來
賞心不可奈.折取浸瑶醅
可憐清夜闌.疊鼓如輕雷
笙簫發夢想.雲雨下陽臺
櫻厨未羞澀.高會意重陪
花魂入詩韻.屬和愧非才
