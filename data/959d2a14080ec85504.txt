眾香愛春發枯荄.我知惟動兒女懷
天地昏酣醉夢裏.人有爽思皆沈埋
豈如秋風勁利劇刀劍.刮破天膜清光開
衰根危蔕埽除盡.辨別松竹并蒿萊
青娥供霜洗夜月.兼以皓露驅纖埃
常年此夕或陰晦.今歲澄徹將快哉
是時呼賓賞此景.漸見照我白玉杯
清輝向人若有意.徑歷窗戶猶徘徊
放歌狂飲不知曉.爛熳酌客山岳頹
時節飄流晦朔轉.已覺九日來相催
北軒隙地破蒼蘚.带花移得黄金栽
倒冠露頂坐狂客.擷香咀蕊浮新醅
最憐小雨灑疎竹.爽籟颯颯吹醉顋
君時傳詩頗精麗.意苦泥淖不得來
開緘文采自飛動.欲和但愧頑無才
久之黽勉强爲答.嫌春愛秋真可咍
