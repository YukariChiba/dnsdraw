聖人如日月.下照無黨私
藏珠與韞玉.所得自華滋
恭惟吳季子.夙稟明睿姿
近取子臧節.遠紹泰伯基
兩以大國讓.廉風起蠻夷
觀樂義已燭.挂劍心如飴
時方尚詐力.子獨恪且祇
時方事寇攘.子獨甘棄遺
孔子不到吳.聞風重齎咨
佳城介申浦.采地亦在茲
特書寄餘哀.豈不遐邇思
惋惋龍蛇翥.皎皎星日垂
禹世懷道義.取舍實繫之
寄言邦之人.無但峴首悲
