積憂遂成陰.昏色遍蒼莽
我醉憂已忘.天地當開朗
何以酒醒後.猶然在簷上
云是方春時.暗助草木長
凝陰而無陽.亦非善培養
豈因世道非.寰宇盈魍魎
日月不照臨.星辰羞布象
每睹萬類心.俱稱上天廣
移轉亦何難.夢夢如抱怏
地底周雷聲.驕烏絕心想
四望如無餘.舉意同羅網
安得最高峰.雲外獨來往
