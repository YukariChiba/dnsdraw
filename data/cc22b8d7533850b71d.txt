前有一樽酒.高張發清彈
娥眉揚玉澤.雅舞凌七盤
春容媚桃李.艷色夭且妍
向我如笑粲.舉酒相爲歡
對此如不飲.人生良可歎
君不見當年項王之力能拔山.驅除天下猶轉圜
又不見儀秦挾策騁雄辯.指揮七國隨縱橫
一朝智力有所困.誅滅不得同編氓
成敗苟如此.貧賤固所安
勸君酩酊寄樽酒.人間萬事無足觀
