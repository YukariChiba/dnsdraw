夫子絕俗姿.趣尚豁雲海
花移洛下品.池割天潢派
中間疊嵯峨.石手紛磊磊
功侔一簣始.正爾臨爽塏
羅浮窮南勢.迎目出巧怪
洗昏新罅發.秘匿若有待
騫騰天吳揖.聳削虬尾擺
當頭七八峰.縹緲散青靄
直下三四溪.何年取東匯
洞指白鹿迷.路認桃源改
時時攻冥煩.瀟灑遞天籟
得非緣夜半.提挈有真宰
俗物卑培塿.高標想衡岱
我家香罏傍.登躡素心在
一從羈官綴.未省識𡾋嵬
俯窺攙雲骨.逸興幾十倍
無爲議真假.自可蠲塵浼
何日升君堂.把酒取一快
