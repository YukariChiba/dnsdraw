裴侯江海士.往者未相識
但聞太學生.素號萬人敵
羣雄會南宫.精鑒動宗伯
先鳴氣軒昂.一日聲烜赫
青雲開岐路.黄鵠張羽翮
多幸旅後陳.同時被親策
指縦聽高論.灑落駭餘力
不意沈下僚.于予有愧色
蘭臺校中書.幕府贊婉畫
起家固多榮.負米輕遠役
此心古人少.于義吾子得
秋風感羈旅.道遠思自適
