畫舸悠悠荻塘路.真僧與我相隨去.李令從
寒花似菊不知名.霜葉如楓是何樹.李令從
倦客經秋夜共歸.情多語盡明相顧.皎然
遙城候騎來仍少.傍嶺哀猿發無數.皎然
心閑清淨得禪寂.興逸縱橫問章句.李令從
蟲聲切切草間悲.螢影紛紛月前度.李令從
撩亂雲峰好賦詩.嬋娟水月堪為喻.皎然
與君出處本不同.從此還依舊山住.皎然
