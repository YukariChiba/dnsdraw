仙都朝百靈.奇絕衆峰冠
朝初五馬遊.萬里卷雲幔
春陽散地脈.指顧群陰泮
刻玉露巉巖.嚴嚴色足憚
怪木走獰虬.老藤連朽貫
峰勢忽騫騰.天馬脫脩絆
飛流三百尺.餘沫拂霄漢
空谷隱晴雷.聒耳笑語亂
所願化日長.誰憂斧柯爛
況復值此時.桃竹分相半
乘興事幽尋.頓覺神還觀
信步忘險易.履襪遭污漫
恣觀融結巧.疑費陰陽炭
暝色生四垂.孤煙起樵爨
千騎去如飛.夕陽人影散
