漢中沃野如關中.四五百里烟濛濛
黄雲連天夏麥熟.水稻漠漠吹秋風
七月八月䆉䅉紅.一家往往收千鍾
行人歎息風土好.居人生計何草草
老翁扶杖泣我前.此事何堪與君道
君不見屯軍十萬如貔貅.椎牛釃酒不得飽.飛芻輓粟無時休
禾稼登場雖滿眼.十有八九歸徵求
軍前輸米更和糴.囊括顆粒無乾餱
棱棱殺氣森平原.雖食我肉不敢言
陣馬如雲動雷電.戈戟摐撞相騰喧
口邊奪食與馬齧.馬飽人饑無處說
大吏明知但吁歎.百姓俛首當擭竊
天高日薄炊煙冷.村落蕭條往來絕
君莫問我漢中連年事.肝膈難言眼流血
似聞今年春.關外四五州
歲饑人無食.餓者頗亦稠
蕃人欲寇邊.此事信有不
時塗苟如此.人生不如死
死即萬事休.生則何時已
語多情極辭轉哀.野風颯颯吹黄埃
荒村相對兩嗚咽.收淚問我何方來
作官騎馬不易得.具與天子憐嬰孩
老翁已老死不惜.家有兒孫方戢戢
願君富貴爲愛惜.莫教還似翁今日
