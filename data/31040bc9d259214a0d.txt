凉風吹空明月高.清光萬里見秋毫
銀雲櫛櫛方解駮.河漢掩映如波濤
須臾掃盡無多子.天影悠悠碧於水
冰輪正午久停鞭.羣動寂然聲不起
諦觀此月真跳丸.山河倒影猶蛇蟠
桂華耿耿巳澄潔.秋氣凛凛增清寒
前年望月都城汴.只恐中霄風雨變
一杯相屬有情親.側耳歌樓聞鼓板
今年望月沙陽山.照我心如鐵石堅
美人千里共明月.遙想閨中只獨看
空庭步月更幽好.白露漙漙濕煙草
開編况對古聖賢.發憤忘憂不知老
男兒本自甘賤貧.富貴名傳能幾人
題詩對月到日出.錦嚢何似龐眉客
