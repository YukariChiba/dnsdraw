星杓旋指始回寅.遲日烘天欲再旬
安寢熊羆通吉夢.高門弧矢見成人
江山孕美寬爲量.奎壁騰芒秀入神
學苑遠窮三篋富.辭林榮占一枝春
分麾閩越閒餘刃.賜筆中臺播逸塵
棘寺入陪鵷列久.湘源來著繡衣新
笑談已集金糧最.眄睞無遺玉石真
不憚高才親遠使.更將和氣裕斯民
華資分合歸無已.眉壽陰須付有仁
幕下晚生欣庇德.强歌精意指靈椿
