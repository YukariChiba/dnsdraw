卓魯久不作.臨風重懷人
錦溪有美錦.善製當誰稱
器之汾陽君.燁燁馳華聲
往來試樵邑.口碑播甌閩
東陽修何行.桃李三年春
安得百器之.布滿弦歌城
奈何斗以南.紛紛蒲璧榮
令君一何廉.廉乃不近名
令君一何明.明乃不見形
令君一何有.有若權在衡
令君一何了.又若刃發硎
能令政事簡.罰者懷其仁
官府有直氣.閭門無枉情
物論久逾定.去思見民真
