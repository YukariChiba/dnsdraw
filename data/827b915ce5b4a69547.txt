鉛杯壓短檠.清膏沃虚草
炯炯孤焰瘦.吐此雙花好
誰爲夜氣温.暗助春風巧
碎翦朝霞紅.緣以金粟小
或云兩玉蟲.飛来抱釵杪
美人輕燎之.要看火中寶
我聞道家和.可以感穹昊
門闌將有喜.每事吉先兆
而我方朽衰.負戾落南嶠
胡爲今夕光.熠熠似相報
無乃天地慈.四海施洪造
陽和隨根性.溥爲脫枯槁
吾其得歸歟.頂戴君恩老
