寒溪澹容與.老木枝相樛
其誰合二美.名此景物幽
太史昔南騖.於焉曾少休
想當下榻初.清與耳目謀
品題得要領.亦有翰墨留
我來訪遺址.密竹鳴鈎輈
稍令舊觀復.還與佳客遊
樹影散香篆.水光泛茶甌
市聲不到耳.永日風颼颼
所忻簿書隙.有此足夷猶
平生丘壑願.如痼不可瘳
雖知等喧寂.終覺靜理優
更思濯滄浪.榕根浮小舟
