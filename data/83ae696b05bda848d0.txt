吳山高兮江水長.江山鬰鬰蟠光芒
上帝靳固鍾俊良.數千百歲誰可當
西徐老人鬢眉蒼.身着秋碧雲錦裳
馭風騎氣下大荒.帝命錦繡裹肺腸
天門賜之龍虎章.下爲人間除不祥
主盟吾道承素王.向來斯文病膏肓
公於此時氣堂堂.道配歐蘇力相望
朝游蓬壺暮扶桑.黼黻河漢回輝光
臨流拯溺爲舟航.人生廢置不可量
萬里放逐蛇虺鄉.翦翎籠中看鵰翔
小儒願公如子房.不願公貴如六郎
玉烈石髓請飽嘗.不須更待龍宮方
