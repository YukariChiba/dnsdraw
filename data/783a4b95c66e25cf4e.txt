少嘗侍先君.餘閑誦白氏
始得入峽詩.深味作詩旨
云有萬仞山.云有千丈水
自念坎壈時.尤多兢慎理
山束峽如口.水漱石如齒
孤舟行其中.薄冰猶坦履
孱顏屹焉立.洶湧勃然起
百丈爲前牽.萬險即平砥
破之以篔簹.續之以麻枲
礪之堅以節.引之直如矢
杼軸連半空.長短隨兩涘
鐵鎖枉馳名.錦纜謾稱美
長繩豈能繫.朽索何足擬
苟非𦁤之爲.胡可力行此
