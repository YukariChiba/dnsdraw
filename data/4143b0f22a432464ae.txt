我年五十七.榮名得幾許.甲乙三道科.蘇杭兩州主.
才能本淺薄.心力虛勞苦.可能隨眾人.終老於塵土.
我年五十七.歸去誠已遲.曆官十五政.數若珠累累.
野萍始賓薦.場苗初縶維.因讀管蕭書.竊慕大有為.
及遭榮遇來.乃覺才力羸.黃紙詔頻草.朱輪車載脂.
妻孥及僕使.皆免寒與饑.省躬私自愧.知我者微之.
永懷山陰守.未遂嵩陽期.如何坐留滯.頭白江之湄.
我年五十七.榮名得非少.報國竟何如.謀身猶未了.
昔嘗速官謗.恩大而懲小.一黜鶴辭軒.七年魚在沼.
將枯鱗再躍.經鎩翮重矯.白日上昭昭.青雲高渺渺.
平生頗同病.老大宜相曉.紫綬足可榮.白頭不為夭.
夙懷慕箕潁.晚節期松筱.何當闕下來.同拜陳情表.
