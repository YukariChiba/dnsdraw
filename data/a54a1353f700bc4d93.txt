小室頗修潔.短窗亦虛明
讎書豈不佳.念汝翻愴情
憶昨乾元初.春風被簷楹
炙背俯晴軒.鏗然讀書聲
忽起四方志.遽作千里行
別來四寒暑.歸計猶未成
買桂炊白玉.崎嶇客都城
兩鬢不受愁.應已白髮生
斗粟能幾何.終年費經營
短鞭望馬腹.我亦饑寒并
老懷少機械.世路多溝坑
安得沮溺田.與子窮歲耕
