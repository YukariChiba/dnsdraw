閉門莓苔青.欹枕風雨秋
白日稍覺短.急景逝不留
鳴蟬尖舊響.高槐老新柔
弔古哀九辯.感今懷百憂
是時甫七月.大火方西流
陰麓懸暮色.停雲掛空愁
凉風颯然至.有聲在林丘
蕭蕭吹遊子.意已思良裘
隠几默不樂.讀書將安求
豈無三益友.共此百尺樓
陳郎漳濱卧.久闕過我游
朝來見顔色.厥疾云已瘳
自茲可來往.笑談更獻酬
不憂飯成糜.相約劒買牛
誰能與此世.顛倒同薰蕕
