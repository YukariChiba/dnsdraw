騄驥有駿足.調御始服輿
天資已髙邁.淬礪資羣書
敏學復好問.端由方寸虛
超然適正道.克慎在厥初
百家見異户.六藝知同閭
愽觀而妙柬.奥義將燦如
纖繳下雲鵠.沈鈎出淵魚
精思理難遯.篤志道匪疏
溉根食其實.浚源導成渠
反已類學射.求心猶放豬
精英謝糟粕.光景走蟾蜍
寸陰寶尺璧.旨味勝浮蛆
是中苟得趣.何適不可居
問言何以然.得之在學歟
譬猶大農家.豐年多蓄儲
人皆升斗窘.已獨倉箱餘
自飽以及衆.愽施誠樂且
文章乃餘事.筆墨爲耕鋤
當爲丹山鳯.勿作黔中驢
本末固有序.未菑那得畬
致身霄漢上.登降白玉除
朱雲既折檻.辛毘亦牽裾
愛君當以誠.危言豈邀譽
自古富貴者.磨滅同丘墟
何如任直道.用捨隨卷舒
不能乃自棄.君子其疾諸
願言力學人.去去無躊躇
