俗人之愛花.重色不重香
吾今得真賞.似矯時之常
所愛夜合花.清芬踰眾芳
葉葉自相對.開斂隨陰陽
不慚歷草滋.獨擅堯階祥
得此合歡名.憂忿誠可忘
茸茸紅白姿.百和從風颺
沉水燎庭檻.薰陸紛纓裳
彌月固未歇.況茲夏景長
凡目不我貴.馥烈徒自將
仲尼失滅明.史遷疑子房
以貌不以行.舉世同悲傷
予欲先馨德.羣豔孰可方
埋饒妖牡丹.須讓花中王
