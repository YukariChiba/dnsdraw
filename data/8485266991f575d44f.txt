伊闕十五里.唐朝三百年
歲寒林木在.王氏子孫傳
門有登龍客.風生飲虎泉
丹方齊代刻.龕像魏時鐫
居士山長對.郎君谷已遷
塔巍花繚繞.溪浄竹嬋娟
水記空陳迹.烽臺息舊煙
陸渾平獷俗.八節穏漁船
嗣絕傷宫傅.碑亡歎鄭虔
石樓延客醉.天竺伴僧禪
寓目鳴鑾地.追懷奪錦篇
白雲最深處.約我詠歸田
