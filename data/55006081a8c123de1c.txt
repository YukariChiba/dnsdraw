昔橋木千柱.挂湖如斷霓
浮梁陷積淖.破板隨奔溪
笑看遠岸沒.坐覺孤城低
聊因三農隙.稍進百步隄
炎州無堅植.潦水輕推擠
千年誰在者.鐵柱羅浮西
獨有石鹽木.白蟻不敢躋
似開銅駝峰.如鑿鐵馬蹄
岌岌類鞭石.山川非會稽
嗟我久閣筆.不書紙尾鷖
蕭然無尺箠.欲構飛空梯
百夫下一杙.椓此百尺泥
探囊頼故侯.寶錢出金閨
父老喜雲集.簞壺無空携
三日飲不散.殺盡西村雞
似聞百歲前.海近湖有犀
那知陵谷變.枯瀆生茭藜
後來勿忘今.冬涉水過臍
