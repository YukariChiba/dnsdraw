南山有嘉木.秀抜何亭亭
盤根蓋得地.直幹自挺生
朝爲杲日照.暮得甘雨零
氣敵雪霜勁.勢凌雲霄青
豈非澗下材.獨賦輪囷形
屬當構大廈.量度審重輕
彼尺我已丈.一柱支百楹
夫君承顯家.累世公與卿
天質由慶禀.湛然寶純明
膏梁莫能遷.志操務潔清
紛華未易勝.仁義思力行
學殖固原本.詞章露葩英
早夜勤琢磨.日望貴器成
間歳下明詔.時哉會光亨
遥遥萬里塗.思君如户庭
