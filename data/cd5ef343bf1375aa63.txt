客食石門寺.而今僅兩年
衰遲嗟我老.邂逅識君賢
聖域人稱亞.儒林秀譽先
未揎攀桂手.已許買山錢
壟麥秋期近.庭槐晝影圓
方思歸去日.忽得寄來篇
意合蒙推奬.情親出愛憐
格幽凌雪勁.詞錦照人鮮
把玩欣無厭.行吟却悵然
句追工部袂.氣拍翰林肩
世已驚殊異.名宜改半千
永懷風露重.遶徧舊池蓮
