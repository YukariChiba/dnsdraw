一年過臘已十日.餘日到春能有幾
春來遠近不可問.冷碧先歸在流水
梅花向今獨已繁.玉艷都占春風間
草萌出土亦過寸.衆芳次第掛清寒
虛堂盡日對風影.我獨此守青琅玕
故人遠來未一醉.車鞅欲去今誰攀
憐君滿腹富文彩.倦尾赤色無波瀾
連年禮部試多士.白羽捨置操榛菅
君今忽忽負壯節.我亦春色羞衰顔
况逢離別可奈何.憶人日老情日多
