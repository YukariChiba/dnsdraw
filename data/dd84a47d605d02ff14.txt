子求穉猿書至閩.我說猿意持贈君
吾州四面列巖巘.鉅木轇葛凌氛氳
結窠栽檻走疾置.十日可置澄江濆
嗟憐庶品各有性.拘憂適喜無間分
彼猿之類宅丘壑.愛戀深厚編前文
戲禽雖傳古仙者.射臂未許今將軍
朝棲喬木之蒼莽.夕飲幽澗之潺沄
山空月明一長嘯.商船海上迎風聞
君家東園豈不美.檜竹翠密蘭茞薰
斯猿儻憶故時侶.舉首斷隔千重雲
縱之不遣乃得所.推夫此理惠澤雰
令吾郡邑決籠柙.蹄者奔逸羽者翂
因觀微物通萬化.譬諸獻鵠良有云
