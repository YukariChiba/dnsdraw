猛虎不伏櫪.摶鵬笑韝鷹
丈夫志四海.羞愧守門庭
君實豪傑士.貧賤鄉人輕
憤發策蹇馿.西走游玉京
負書入太學.大带參諸生
文章逸莫控.學問驟以升
曾未年歲餘.譁譁得聲名
定知有所立.俯拾紫與青
顧我孤陋者.聾瞽其聰明
譬如山下泉.礙險尚未行
無人爲激進.安得歸滄溟
所願同君游.揚波浩東傾
此志何日遂.長呼涕淋纓
北望風誼美.心焉如旆旌
