春風不與寒威爭.輕雷自轉驚群萌
紛紛桃李厭開謝.杏蕚一吐增雙明
吾儕小人不敢觸.走送夜閤浮香傾
平明七字爲題品.蠻觸不戰收降兵
哦詩正喜涵清冰.攀條已恨飛紅英
愛花不似愛詩苦.世上餘物俱無情
使君喚客有髙致.半道未許杯盤成
舁籃日月走臺皁.不用二字邀門生
長檠照席語傾座.一笑轉我蒼顔頳
更窮山水訪禪寂.欲去政恐譏兼幷
