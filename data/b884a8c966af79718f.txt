杏花一株凌曉寒.刮眼創見春風還
天涯作客歸未得.主人好事客疎頑
鳴鳩喚雨綠野浄.遊絲掛空白日閒
祇園有僧坐隠几.柱杖與子來扣關
薰爐午篆轉輕縷.浄缾曉汲翻微瀾
禪僧不摇月照水.雄辯猝起雷破山
癡兒浪說三組貴.向我不博一笑懽
歸來妙語出頃刻.照坐綺縠紛斕斑
火急爲續永和帖.清景一失情易闌
