黑龍蟠黑雲.久蟄黄金闕
緣何落人間.數餅若古月
蝦蟆不敢蝕.利刀豈能截
温潤比方玉.芬香麝臍裂
乃知廷珪名.桓桓久不滅
植夫名世俊.所蓄號奇絕
護以紫錦囊.篋之復扃鐍
渺思五季亂.江南頗偷逸
三主皆能書.撥鐙聳痩骨
一朝歸大明.流散餘故物
金華座右銘.清凉自題佛
二寶藏予家.時時一披拂
及觀植夫墨.清風愈飄忽
異國想塵勞.精靈豈沉没
聊爲識古篇.分手各蕭瑟
