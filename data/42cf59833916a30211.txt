我本長殷周.遭罹歷秦漢
四瀆與五嶽.名山盡幽竄
及此寰區中.始有近峰翫
近峰何鬱鬱.平湖渺瀰漫
吟俯川之陰.步上山之岸
山川共澄澈.光彩交凌亂
白雲蓊欲歸.青松忽消半
客去川島靜.人來山鳥散
谷深中見日.崖幽曉非旦
聞子盛遊遨.風流足詞翰
嘉茲好松石.一言常累嘆
勿謂余鬼神.忻君共幽贊
