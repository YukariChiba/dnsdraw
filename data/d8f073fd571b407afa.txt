北風吹同雲.慘澹日已夕
枕上聞霰零.須臾映窗白
曉來籬戶間.平地忽過尺
羣峰靜繚繞.彌望無寸碧
棲鳥噤不鳴.空山斷行跡
古木摧危梢.荒崖失奇石
瑞色徧天壤.膏潤歸宿麥
螟蟊深入地.沴氣亦消釋
豐年信可占.豈復憂民食
野老不知寒.歡聲動阡陌
聊作喜雪歌.仰謝天鈞力
歌長遣誰和.寫寄西峰客
