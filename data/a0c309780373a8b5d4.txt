地變賢人喪.瘡痍不可觀.一聞消息苦.千種破除難.
陰騭那虛擲.深山近始安.玄關評兔角.玉器琢雞冠.
傲野高難狎.融怡美不殫.冀迎新渥澤.遽逐逝波瀾.
蛻殼埋金隧.飛精駕錦鸞.傾摧千仞壁.枯歇一株蘭.
仙廟詩雖繼.苔牆篆必鞔.煙霞成片黯.松桂著行幹.
影拄溪流咽.堂扃隙月寒.寂寥遺藥犬.縹緲想瓊竿.
伊昔相尋遠.留連幾盡歡.論詩花作席.炙菌葉為盤.
彭伉心相似.承禎趣一般.琴彈溪月側.棋次砌雲殘.
倏忽成千古.飄零見百端.荊襄春浩浩.吳越浪漫漫.
已矣紅霞子.空留白石壇.無弦亦須絕.回首一長歎.
