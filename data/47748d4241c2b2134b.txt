翔飆拂層陰.孤鏡掛天脚
幽姿媚澄塘.俊活扶秋岳
饑烏下木末.啅雀喧簷角
落日銜半規.逗翳如新濯
海濤晚聲收.萬里卷冰箔
微颸襲疏櫺.輕靄躐叢薄
蛛絲裊如狂.虛隙野馬躍
病軀得愜適.更甚解攣縛
瀟灑萬籟并.沖融百飛却
熊經與鳥申.彷彿猶能學
蕭蕭寒砧弄.天半哀音落
客愁轉如蓬.萬緒入冥寞
不無臨風想.曬目歸領略
茹蔬味新腴.把酒蘸沉粕
明朝踏新泥.已有躋攀約
