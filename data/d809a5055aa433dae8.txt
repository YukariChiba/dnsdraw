秋深橡子熟.散落榛蕪岡
傴傴黃髪媼.拾之踐晨霜
移時始盈掬.盡日方滿筐
幾曝復幾蒸.用作三冬糧
山前有熟稻.紫穗襲人香
細獲又精舂.粒粒如玉璫
持之納於官.私室無倉箱
如何一石餘.只作五斗量
狡吏不畏刑.貪官不避贓
農時作私債.農畢歸官倉
自冬及於春.橡實誑飢腸
吾聞田成子.詐仁猶自王
吁嗟逢橡媼.不覺淚霑裳
