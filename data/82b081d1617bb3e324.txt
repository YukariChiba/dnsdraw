老眼逢春如有隔.不覺花前手頻拭
昔陪韋杜尺五天.此地去天今幾尺
東家有客貪春甚.酒作衾裯花作枕
瘦逼休文臂漸消.渴近相如尤殢飲
賞心直以花爲命.醉頭只恐扶難正
春歸每恨太忙生.不惜一春常似病
我老無用終安之.屢欲從君獨較遲
方將結束窮勝致.投懽祗許春相知
詩來苦訴不自樂.春固惱人多索寞
何妨强襲起應劉.間促扁舟尋李郭
君不見樂羊功名方煜煜.歸來謗書已盈篋
爭如隨地任低昂.漫浪猗玕盡元結
