我聞棲禪人.一念超十地
云何別影事.未免依緣氣
譬如幻男女.機廢根隨廢
不然怖頭走.此病窮三世
邦公獅子吼.曾使諸天喜
廣說無說時.俱成甘露味
不知室久如.當有天來侍
城隅竹塢近.梵剎開嚴閟
以彼穴中空.清風自來萃
我生久更事.求愚不求慧
清風已說法.不用重宣偈
開祖照人姿.滄波白蘋際
居然九奏妙.往往魚龍戲
濟明經世才.彫松識寒歲
懷寶竟迷邦.此豈非良計
名山尋勝士.投老終深詣
我自所蘄廉.蟬葉真堪蔽
