詩人詩向虛空攫.平地望月不可摸
或謂高山去天近.好登東嶽陟西嶽
嶽峰峻極未到天.仰面難舐兔臼藥
末由手挽月娥衣.詩思肯從天上落
不如斟月入杯中.詩酒腸吸杯月空
一杯一首百杯百.天送佳句來長風
仙人輕舉跨飛鶴.游子歸思隨征鴻
扶摇直上九萬里.未辦頂摩丹桂宮
所以詩人世難得.倚靠梯凳探月窟
山頭拏月月愈遠.塵裏抉詩詩不出
大江洶湧波跳金.謫仙捉月淪采石
是爲詩人善搜詩.何知君非今李白
