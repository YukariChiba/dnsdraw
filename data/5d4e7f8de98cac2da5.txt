薌林近知名.悵望江干路
無因從之游.夢魂幾飛去
侍郎天下士.器識廊廟具
詩似王右丞.文如韓吏部
勇退不待年.蒼生思謝傅
幽棲新卜築.日涉已成趣
人物在籃輿.風流稱椶屨
身閒魚鳥近.心遠烟霞聚
浄几展圗書.疏簾約風露
時傾清濁酒.喚客坐飛絮
江鱗白可膾.野雀黄堪茹
懽言忘賓主.脱帽方箕踞
手揮玉麈尾.故自有佳處
拄頰欲招隠.撚髯知得句
快當走尺書.徑拉王文度
