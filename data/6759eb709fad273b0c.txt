穹窿右俛眉.天平左垂鬢
吳人宅沮洳.茲山抑其鎮
陡起爲表著.突兀數尋仞
樛松頗堅瘦.立石乃榮潤
兼有千里陂.杳靄來遠韻
宜乎登椒丘.擺落思奮迅
亡王未亡時.絕色館孤峻
歌聲妙欵乃.俎品窮蛤蜃
援琴固停咎.解甲仍轉瞬
終歸寂寞人.破釜煮枯堇
陳迹不足吊.新締何勞問
三年姑蘇驛.空望此塔近
適當熟食節.暖氣無已吝
豪風增春愁.異雪損花信
聊以壯遊衍.歸受兒女囅
