往居闔廬城.有客面如墨
論文口瀾翻.嗜學苦不足
時稱曾校書.秀句示珠玉
今晨塵眼開.來贈忽先辱
風騷窮乃工.投閑詎非福
言音關感動.妙比韓娥哭
此道久荒蕪.名家亦時出
五言古長城.屹若萬夫築
何如丹鳳樓.樸斵千嶂禿
雖然皆戲劇.渺甚一毛粟
付之兩忘情.蘭蕙等茨綠
聞公會西游.顧我陋而獨
掃齋待清談.奮麈或相觸
