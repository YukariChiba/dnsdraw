巨浸邑東南.西北起培塿
意恐七澤翻.遺此鎮其後
我來雪霜降.陽和開歲首
平波十萬頃.如鏡照妍醜
尚想雷霆擊.水立蛟龍走
微此一抔土.羣生魚鱉久
山人豈解此.采掇競薪槱
飛香識早梅.柴門深處有
攀條情正濃.催歸回鷁首
幽懷殊未愜.陶寫頼詩友
春事甫權輿.重來多載酒
會有不速客.带索老榮叟
