鮮于仲通正當年.章仇兼瓊在蜀川.約束蜀兒采馬鞭.
頭插白雲跨飛泉.采得馬鞭長且堅.浮漚丁子珠聯聯.
飛龍閑廄馬數千.朝飲吳江夕秣燕.紅塵撲轡汗濕韉.
蛟龍稽顙河伯虔.拓羯胡雛腳手鮮.陳閎韓幹丹青妍.
十二樓中奏管弦.樓中美人奪神仙.爭愛大家把此鞭.
亭亭筆直無皴節.磨捋形相一條鐵.市頭格是無人別.
家童拾薪幾拗折.玉潤猶沾玉壘雪.碧鮮似染萇弘血.
聖人不貴難得貨.金玉珊瑚誰買恩.
