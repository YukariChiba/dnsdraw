楚王多內寵.傾國選嬪妃
又愛從禽樂.馳騁每相隨
錦韝臂花隼.羅袂控金羈
遂習宮中女.皆如馬上兒
色禽合爲荒.刑政兩已衰
雲夢春仍獵.章華夜不歸
東風二月天.春雁正離離
美人挾銀鏑.一發疊雙飛
飛鴻驚斷行.斂翅避蛾眉
君王顧之笑.弓箭生光輝
迴眸語君曰.昔聞莊王時
有一愚夫人.其名曰樊姬
不有此遊樂.三載斷鮮肥
