楚鎮惟黃岫.靈泉浴聖源.煎熬何處所.爐炭孰司存.
沙暖泉長拂.霜籠水更溫.不疏還自決.雖撓未嘗渾.
地啟岩為洞.天開石作盆.常留今日色.不減故年痕.
陰焰潛生海.陽光暗燭坤.定應鄰火宅.非獨過焦原.
龍訝經冬潤.鶯疑滿穀暄.善烹寒食茗.能變早春園.
及物功何大.隨流道益尊.潔齋齊物主.療病奪醫門.
外秘千峰秀.旁通百潦奔.禪家休問疾.騷客罷招魂.
臥理黔川守.分憂漢主恩.慘傷因有暇.徒禦誡無喧.
癢悶頭風切.爬搔臂力煩.披榛通白道.束馬置朱幡.
謝屐緣危磴.戎裝逗遠村.慢游登竹徑.高步入山根.
崖巘差行灶.蓬茅過小軒.禦寒增帳幕.甃影盡璵璠.
不與華池語.寧將浴室論.洗心過頃刻.浸發迨朝暾.
汗洽聊箕踞.支羸暫虎蹲.濯纓閑更入.漱齒渴仍吞.
氣燠勝重絸.風和敵一尊.適來還蹭蹬.複出又攀援.
形穢忻除垢.神囂喜破昏.明夷征立象.既濟感文言.
已閡眠沙麂.仍妨臥石猿.香驅蒸霧起.煙霿濕雲屯.
破險更祠宇.憑高易廟垣.舊基絕仄足.新構忽行鵷.
勝地非無棟.征途遽改轅.貪程歸路遠.折政訟庭繁.
興往留年月.詩成遺子孫.已鐫東壁石.名姓寄無垠.
