惜哉典刑盡.久矣幽明分
忽夢如生平.握手各悲欣
素排俗學誤.獨策聖處勳
共起淹中蕝.重理閣上芸
援琴奏古調.蓄耳所未聞
騷史多香艷.叔季誰醲熏
文通筆有色.君苗硯可焚
精粹軼孟荀.鉅麗肩機雲
神交暫晤語.睡覺還離群
猶記酒邊謔.惟操及使君
太白仙已久.伯業老尚勤
向也失東隅.茲焉迫西曛
窗間舊膏火.案頭古典墳
可憐搔雪鬢.無與運風斤
