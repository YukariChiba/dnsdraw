千秋舞馬初登床.新歌樂府傳霓裳
當時提封三萬里.人間何處無農桑
邇來重見太平日.侍臣復上開元觴
雲門一闋天樂奏.瑞獸三尺南金黄
師臣擁珮燕旨酒.虎臣杖節嚴秋霜
成功乃自師尚父.異姓不數汾陽王
紫皇萬歲壽明主.斗魁六宿來文昌
三呼往往出靈嶽.由漢以來無此祥
諸公自是列宿數.玉階合望重瞳光
聖朝御極日杲杲.風雨順序天蒼蒼
虞階已復罷干羽.漢郡會看開樂浪
小臣拜手亦稽首.願祝地久仍天長
