我昔吏桐鄉.窮山使屢躡
路險獨後來.心危常自怯
下顧雲容容.前溪未可涉
半崕風颯然.驚鳥爭墮葉
修蔓不知名.丹實坼在莢
林端野鼠飛.緣挽一何捷
馬行聞虎氣.豎耳鼻息嗋
遂投山家宿.駭汗衣尚浹
歸來撫童僕.前事語妻妾
吾妻常有言.艱勤壯時業
安慕終日間.笑媚看婦靨
自是甘努力.於今無所懾
老大官雖暇.失偶淚滿睫
書之空自知.城上鼓三疊
