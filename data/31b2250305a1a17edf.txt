天地一洲渚.北平南欹危
幽并深以厚.江浙清且奇
武林頗英秀.川匯仍山卑
應接殫天巧.類非人力爲
徑山最佳處.有巖稱玉芝
居防俗士駕.地乃賢人宜
郎公留名德.平時爲羽儀
引年歸故里.不復衣朝衣
留侯黄石心.白傅香山期
結宇名勝外.日與塵事違
泉石景物狀.盡任諸賢詩
伊予來東藩.濫持使者麾
平生愛山水.弗憚命駕之
當候秋風高.遠造巖下扉
澣濯纓上塵.散步松間綦
未能繼高躅.聊用慰所思
