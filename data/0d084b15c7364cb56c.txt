西塘老人唤回翁.愚惷無他生所鍾
簧鼓不聞非耳聾.形器不涉非無蹤
盡傷萬類物所蒙.圭璋貝璧矜昻顒
瑣屑之私背大公.塵埃蔀明荆塞胸
宜厚而薄歉爲豐.奚以經濟躋和冲
王功曰勲民曰庸.勲誰烈烈庸誰同
掊夷劓奪祈爵封.若人無所用其忠
扣天惟兹冀祖宗.願一更改由大通
雪霜巖巖有高松.羅網密密皆去鴻
此身萬死非災凶.生隨螻蟻氣蜺虹
共追太古還醇醲.不忍生置爐鼎中
聖德如天非世逢.迨兹白髪猶顓侗
圭刀爲活羣賈傭.何乃紫木臨身宫
地不愛寶人来共.威儀黨黨君子風
袖中球琳来相從.手搜明珠心益恭
偉哉斯人空不空.其中宏深外雍雍
淡交庶幾寧鄙衷.箇中自古無蛇龍
