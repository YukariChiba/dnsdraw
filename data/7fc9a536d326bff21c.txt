夜來急雨淙飛簷.脫驚紅日輝潭川
梨花有情朝露重.柳带無力春風顛
傍簾新燕低拂掠.入檻戯蝶相聯翩
今晨天氣亦佳爾.一春未見茲晴暄
綠陰林下笑聲好.簫鼓賽社祈豐年
金穰屢豐豈不好.米賤更苦人無錢
太公九府法已弊.楮幣印出私相權
所司轉變無善策.低昂用否難流傳
縣官那更租稅急.白紙不問黄榜蠲
窮民非負實無有.里正罰責殊可憐
吾儂雖樂此日美.釂白醉倒春風前
却愁烟雨暗春晚.米價頓長民憂煎
