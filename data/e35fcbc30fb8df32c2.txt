丈夫貴自奮.何必恃貽謀
當年功不立.古人重爲憂
太師忠順公.沒世有餘休
令子一何賢.恥隨資蔭流
碌碌奉朝請.帝恩何以酬
鬰鬰不快意.上章聞冕旒
願爲循良吏.未甘恩澤侯
天子嘉乃誠.錫命蒞同州
同州古三輔.北望雄且優
詔條得以布.民瘼得以求
勿謂綺紈子.當有襦袴謳
詩云無忝爾.禮云必爲裘
去去繼旄節.免作將門羞
