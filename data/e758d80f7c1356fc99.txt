吾廬在南溪.溪北北山半
山空誰肯鄰.影靜鶴爲伴
萬松當籬落.千巖上几案
花草豈厭多.不多亦堪翫
一丘萬事足.半點無外羨
如何濯雙纓.獨欠泉一眼
晚晴漫野步.偶到溪側畔
頗怪清淺流.雪後劣如線
相將二三子.一笑出奇觀
瓊砂雜瑶礫.掇拾作微堰
鏘然便淙琤.清若奏琴阮
當流立孤石.灧澦忽童丱
不塞勢何怒.惟激聲故遠
從今日日來.愁肺要湔浣
兒童俾勿壞.鷗鷺好看管
