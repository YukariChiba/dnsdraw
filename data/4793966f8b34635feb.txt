客愁如長河.浩蕩去不息
未来已相關.千里在咫尺
抱疾寄他鄉.終年守岑寂
中虛耗神志.內熱損筋力
長虞二豎攖.復有寒餒廹
怪渠甑上煙.愧爾囊中帛
平生所讀書.已如不相識
坐貽鄉黨笑.敢辭塵埃没
舊游今幾時.轉眄忽陳迹
死者不復見.墓草春已碧
生者天一涯.未免陳蔡厄
兒曹乳臭在.瞑目分黑白
雖無未見書.頗多雌黄筆
出言輒周孔.而不辨菽麥
啾啾要酬和.內顧頗牽率
坐令懷抱惡.更覺天宇窄
忽忽十年事.俯仰同戲劇
從来肺腑親.翻手胡與越
獨餘二三子.肝膽猶鐵石
尚怪東郭貧.亦訝懷祖黠
西軒来何時.簞瓢共饑渴
念君不能已.一飯再三噎
誰能明予心.皎皎霜夜月
