蕭索窮秋月.蒼茫苦雨天.泄雲生棟上.行潦入庭前.白居易
苔色侵三徑.波聲想五弦.井蛙爭入戶.轍鮒亂歸泉.王起
高溜愁晨坐.空階驚夜眠.鶴鳴猶未已.蟻穴亦頻遷.劉禹錫
散漫疏還密.空蒙斷複連.竹沾青玉潤.荷滴白珠圓.白居易
地濕灰蛾滅.池添水馬憐.有苗沾霢霂.無月弄潺湲.王起
籬菊潛開秀.園蔬已罷鮮.斷行隨雁翅.孤嘯聳鳶肩.劉禹錫
橋柱黏黃菌.牆衣點綠錢.草荒行藥路.沙泛釣魚船.白居易
長者車猶阻.高人榻且懸.金烏何日見.玉爵幾時傳.王起
近井桐先落.當簷石欲穿.趨風誠有戀.披霧邈無緣.劉禹錫
廩米陳生醭.庖薪濕起煙.鳴雞潛報曉.急景暗凋年.白居易
蓋灑高松上.絲繁細柳邊.拂叢時起蝶.墮葉乍驚蟬.王起
巾角皆爭墊.裙裾別似湔.人多蒙翠被.馬盡著連幹.劉禹錫
好客無來者.貧家但悄然.濕泥印鶴跡.漏壁絡蝸涎.白居易
蚊聚雷侵室.鷗翻浪滿川.上樓愁冪冪.繞舍厭濺濺.王起
律候今秋矣.歡娛久曠焉.但令高興在.晴後奉周旋.劉禹錫
