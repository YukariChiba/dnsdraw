先生天下豪傑魁.胸臆廣博天所開
文章事業望孔孟.不復睥睨蔡與崔
十年留滯東南州.飽足藜藿安蒿萊
獨鳴道德驚此民.民之聞者源源來
高冠大带滿門下.奮如百蟄乘春雷
惡人沮服善者起.昔時蹻跖今騫回
先生不試乃能爾.誠令得志如何哉
吾願聖帝營太平.補葺廊廟枝傾頹
披旒發纊廣耳目.照徹山谷多遺材
先收先生作梁柱.以次構架桷與榱
群臣面向帝深拱.仰戴堂陛方崔嵬
