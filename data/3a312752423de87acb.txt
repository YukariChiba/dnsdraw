多病早休官.自是臺無餽
東門享鶢鶋.寧若龜曳尾
有酒可斟酌.有力給薪水
朗詠淵明詩.如斲郢人鼻
所期免朝饑.敢幸嘗異味
大胾來隣邑.細縷出纖指
一見喜折屐.三思食失匕
珍非我可常.竈非吾敢媚
胡可狥口腹.有若囊無底
諸君有用學.土苴足經世
龍肝與鳳髓.何求不適意
此豈費萬錢.正自不難致
貴賤理則殊.氣味固相似
