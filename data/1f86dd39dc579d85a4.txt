煬帝雷塘土.迷藏有舊樓.誰家唱水調.明月滿揚州.
駿馬宜閑出.千金好舊游.喧闐醉年少.半脫紫茸裘.
秋風放螢苑.春草鬥雞台.金絡擎雕去.鸞環拾翠來.
蜀船紅錦重.越橐水沈堆.處處皆華表.淮王奈卻回.
街垂千步柳.霞映兩重城.天碧台閣麗.風涼歌管清.
纖腰間長袖.玉佩雜繁纓.拖軸誠為壯.豪華不可名.
自是荒淫罪.何妨作帝京.
