天孫嬾困拋雲機.却倩月姊看殘絲
玉兔偷將乞風伯.和機失却天未知
風伯得絲那解織.未嘗躬桑那解惜
掀髯一笑戲一吹.散入寒空收不得
曉來翠嶺瑩無痕.片雲忽裂落嶺根
須臾吹作萬縷銀.乃是天絲不是雲
遠山成練不曾捲.近林成紗未經翦
坐看斜飛拂面來.分明是絲尋不見
元來著面化成水.是水是絲問誰子
