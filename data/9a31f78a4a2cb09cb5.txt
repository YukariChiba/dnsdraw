是身夢境一塵垢.分段苦業所成就
折旋俯仰誰使之.皆汝一念顛倒想
若言此身非念倫.云何想中可傳令
乃知妄想融通趣.如露如幻如雲影
念清浄則身光明.念雜想則身垢穢
君看火力初無情.聖凡僞真俱發夢
雲庵偏得老南道.粹然一出支臨濟
平生慈悲喜捨力.及樂說辯智慧光
大願所熏精進幢.上契佛祖超情見
至妙要非麤不傳.憫世狹劣示小者
稽首作贊示同學.千載叢林有耿光
