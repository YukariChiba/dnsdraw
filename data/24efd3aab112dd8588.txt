岳昔游時卿.兄嘗過敝廬
捫心論事業.耐久良非虛
岳今隸城旦.氣象誠慘舒
髠黥塞糞壤.敢辱長者車
嘗聞古人交.窮達無親疎
富貴不相忘.有終還有初
與兄三載別.無日不引裾
中間喜一見.欣慰云何如
相去天一涯.雲濤疏鴈魚
忽聞夙駕回.喜色喧門閭
相聞即相別.厥意良躊躇
嘗聞郢中人.結客于樵漁
又聞淮南王.受德于刑餘
岳既不自檢.失身墮籧篨
壯士視一死.其猶爾欷歔
勢分已霄壤.孤托難相於
願兄此召還.巍然奉中除
前巖與西閣.談笑看連茹
或過趙可父.爲岳聲起居
薰風有良便.當拜平安書
