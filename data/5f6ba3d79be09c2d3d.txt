盛時無窮民.漢詔優廩粥
邇來詔書行.亦賫帛與肉
薦才職諸侯.因異駕徵卜
共思急賢治.惟日有不足
士生幸斯時.詎應隠巖谷
盍出致吾君.堯舜其爾俗
餘孽何足云.况說故地復
堂堂胡澹庵.夫子乃其族
看君妙人物.門戶真不辱
必須長養成.明顯待拭目
而我本散材.謬賦支離粟
宜從力田科.邂逅賦取菽
敢如陶淵明.歸歟托松菊
亦有父時書.續將教人讀
