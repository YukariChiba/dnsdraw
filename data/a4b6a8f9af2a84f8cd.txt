我昔揚帆掠吳楚.夜泊秦淮聽春雨
明朝冠蓋擁長亭.誤辱諸公問良苦
是時衆中初識公.天驥蹴踏萬馬空
知心投分財數語.玉塵謖謖生清風
冶城醉墨鴉棲壁.長干祖道花照席
公方閉户試諸生.坐嘆江山少顔色
爾來俛仰三十春.欲話舊遊無故人
豈知邂逅逢一笑.使我肝膽還輪囷
衰遲少復入城市.虚左屢招慚主意
忽聞上印却悽然.悔不日日從公醉
朝廷三載虚一相.如公早合鸞臺上
榮河温洛久風沙.此段功名勿多讓
