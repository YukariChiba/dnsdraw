吾愛秋水閣.水影照采椽
瑩碧不知極.定與銀漢連
荷花十丈開.白藕想如船
雙鶴時一鳴.寒霄下迴旋
况復對羽客.豈異蓬萊仙
便當沽玉液.猛飲明月前
人生不嗜此.何物能逃年
請君傾醉耳.松風奏薰弦
身世能兩忘.安用養浩然
夢覺事已殊.此道誰能全
馳驅冠劍徒.百歲猶倒懸
深深下於地.冥冥高出天
君語達已達.君歌玄復玄
大笑問劉子.細窮秋水源
秋水源可到.更寄琳瑯篇
