天道有消息.物理兼屈伸
鳥匿定將擊.龍蟄以存身
卷舒雖不同.爲用常相因
老聃晞髮時.恝然似非人
肢體尚可墮.外物真埃塵
信知猶龍姿.涵養知幾春
寂寥千載下.裔孫豈其倫
磊落感意氣.崢嶸富精神
廼以晦自居.悠然返天真
漁樵欲爭席.鷗鳥行相親
形諜不可掩.眉端已津津
風雲一朝便.垂天起潜鱗
