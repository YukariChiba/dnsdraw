度江見三白.飛雪爲誰妍
因山行畢役.憂國且願年
眷言靈駕發.綿延屬車駢
陽侯既効職.滕六敢自賢
閣陰不忍下.竣事即墮前
山林亦縞衣.揮灑紛素筵
似與孤臣淚.同作珠貝編
豈無訪戴舟.拘文不容牽
感君相料理.語妙堪流涎
奈何補天手.袖此鑑湖堧
不受鄰僧米.顔公合憂煎
挼挲映雪眼.縱臾吟詩肩
同時天下名.一日方九遷
君不策高足.餘子煩後鞭
