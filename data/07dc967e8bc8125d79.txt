獸在藪.魚在湖.一入池檻歸期無
誤隨弓旌落塵土.坐使鞭箠環呻呼
追胥連保罪及孥.百日愁歎一日娛
白雲舊有終老約.朱綬豈合山人紆
人生何者非蘧廬.故山鶴怨秋猿孤
何時自駕鹿車去.掃除白髮煩菖蒲
麻鞋短後隨獵夫.射弋狐兔供朝晡
陶潛自作五柳傳.潘閬畫入三峰圖
吾年凜凜今幾餘.知非不去慚衛蘧
歲荒無術歸亡逋.鵠則易畫虎難摹
