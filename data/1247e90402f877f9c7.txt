城頭鷄一號.浩蕩風脚回
篙師起相呼.牽帆上高桅
我亦推枕聽.波浪聲轟豗
窗間試一覘.萬頃銀山開
附火且安坐.念此亦快哉
良久天平明.已見金沙堆
泊舟古廟底.喜色動輿臺
我行正長夏.及此歲律摧
通籍恨亡補.敢賦歸去來
所至有何忙.妙處姑徘徊
險阻元自平.鷗鳥亦不猜
萬事有定理.渠謾費安排
明朝上湘水.雪意正栽培
行矣一杯酒.好在故園梅
