崖腰溜清水.素光摇玉宇
其陰透碧海.有石如砥柱
心知老龍都.直入蓬萊府
仙雲蕩涼潤.積雪明深暑
陰陽若在茲.噓吸多成雨
孤花棲暗芳.瘦木垂梢古
娟娟綠蟾蜍.曾識廣寒女
深疑珠宮物.內敬不敢侮
山僧惜一茶.自碾仍自煮
相從有覺意.兩悟無凡語
欲分鮮花屏.稍築松風廡
銅缾取明月.洗此文字苦
