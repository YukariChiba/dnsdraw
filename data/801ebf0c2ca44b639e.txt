愚軒卧病空瓶儲.市米不得如求珠
鄰翁餽麥穗盈筥.或揉或簸喧庭除
磨雷隱隱破霜瓣.家童執爨煙生廚
須臾粥成勸我食.齊眉舉案煩妻孥
病餘聊復潤喉吻.軟滑盈盈如膏酥
宛然長粳欲争長.加以白豆爲參輿
童兒作顰若不足.老夫大笑爲有餘
虎頭食肉非不美.回視利害爲何如
平生不耕啖此物.壠頭汗滴慚耕夫
淡中有味足養福.爲君努力餐一盂
