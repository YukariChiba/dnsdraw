藤花紫蒙茸.藤葉青扶疎
誰謂好顏色.而爲害有餘
下如蛇屈盤.上若繩縈紆
可憐中間樹.束縛成枯株
柔蔓不自勝.嫋嫋挂空虛
豈知纏樹木.千夫力不如
先柔後爲害.有似諛佞徒
附著君權勢.君迷不肯誅
又如妖婦人.綢繆蠱其夫
奇邪壞人室.夫惑不能除
寄言邦與家.所慎在其初
毫末不早辨.滋蔓信難圖
願以藤爲戒.銘之于座隅
