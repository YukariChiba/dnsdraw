君不見會稽太守第五倫.罷官潛去逃吏民
不知當時何所畏.乘船夜渡曹娥津
只緣惠愛入人髓.攀車叩馬千萬羣
使君若不行詭道.愛河浩渺難抽身
舊聞吳興解郡綬.歸路南指朝天京
爾來史項後先去.云何却出東城闉
橫山伺候不知數.携壺挈榼相邀迎
使君自揣非壽我.西子不潔將汙人
水軍二百耀南路.三更一舸臨湖門
會稽吳興迹相似.誰知愛惡殊其情
畏匡戒薛聖賢有.豈比汝曹祇自焚
嗟哉後人亦監此.慎忽繼踵成三人
從今要辨守賢否.只觀去路東南分
