石屏臺下玉池水.遶岸石屏青齒齒
鐫劖初自人力成.一石十牛車不起
輦置應須費萬金.園囿森羅供宴喜
蒼蘚昏埋歲月遠.修藤纒絡根相倚
劉鋹族氏已無餘.此物猶存舊基址
曾經戰鼓轟雷霆.屢對春風閲羅綺
老榕交陰不透日.客袂生寒冰雪洗
小橋斷處棧梯連.一綫崎嶇劣容跬
未知深窟藏龍蛇.但見枯荷閣螻蟻
摩挲題字考前人.名姓班班少奇偉
請公椽筆賦大篇.歌頌永平誅僭擬
光焰須令萬丈長.一時行樂何足紀
