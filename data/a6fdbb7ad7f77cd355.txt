曾臺宿霞披.滴瀝朝露濕
有客獨登臨.含情空佇立
問君佇立何所爲.報言遠人嘗有期
菊花黄日出山去.芳草綠時猶未歸
萬壑千巖望何極.願託孤鴻寄消息
少年游衍易蹉跎.翻恐歸來不相識
滿目春暉花爛熳.花底幽禽自相喚
紛紛萬類皆有從.獨我參差邈雲漢
勸君不用長相思.容顔消竭神空疲
無情况有西樓月.夜夜清光照不虧
