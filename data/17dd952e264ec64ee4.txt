日出東南隅.轉側下西陸
不經中天行.但驚六龍速
愁寒餘月陰.雲重欲壓屋
霰雪飛不斷.凝冰介萬木
怒風中夜起.呼號鬼神哭
鼓蕩溟渤傾.勢欲翻坤軸
十日未肯回.凍埋蛟龍縮
城市百賈閉.衾裯換斗粟
蕭條觸事艱.更覺生意促
安得青帝回.愛景變鄒谷
氣溫筋骸舒.負暄一飯足
豈願北鄰富.甲第厭粱肉
