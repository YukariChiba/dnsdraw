貧賤俯中歲.沒齒甘無聞
藿食屢清餓.勢與膏粱分
斯濫非我事.濁醪餞歸雲
槖饘從告竭.不廢抱皇墳
嘯歌夜漫漫.曜靈未能晨
豈非杜康絕.督郵那復馴
壺漿當觥飲.舉白澆余唇
飛霜凝暑路.調齊何殷勤
不堪餉親串.一笑貽文君
悠悠缺陷界.本無蕕與薰
亡于天地間.而生經緯文
東丘終反魯.仲淹世居汾
懷寶何必售.千載猶心親
伊優與骯髒.榮衰本同倫
