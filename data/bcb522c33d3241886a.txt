君歌仙氏真.我歌慈氏真
慈氏發真念.念此閻浮人
左命大迦葉.右召桓提因
千萬化菩薩.百億諸鬼神
上自非相頂.下及風水輪
胎卵濕化類.蠢蠢難具陳
弘願在救㧞.大悲忘辛勤
無論善不善.豈間冤與親
抉開生盲眼.擺去煩惱塵
燭以智慧日.洒之甘露津
千界一時度.萬法無與鄰
借問晨霞子.何如朝玉宸
