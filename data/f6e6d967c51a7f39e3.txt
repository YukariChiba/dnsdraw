浮屠從西來.事者極梁武
巖幽與水曲.結構無遺土
窮山林幹盡.竭海珠璣聚
況即侍從臣.敢愛煙波塢
幡條玉龍扣.殿角金虬舞
釋子厭樓臺.生人露風雨
今來四百載.像設藏雲浦
輕鴿亂馴鷗.鳴鐘和朝艣
庭蕉裂旗斾.野蔓差纓組
石上解空人.窗前聽經虎
林虛葉如織.水淨沙堪數
徧問得中天.歸脩釋迦譜
