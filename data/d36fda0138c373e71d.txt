還朝正三伏.一再趨未央
久從江海游.苦此劍佩長
夢中驚和璞.起坐憐老房
爲我忝丞轄.置身願并凉
此心一自許.何暇憂陟岡
早歲發歸念.老來未嘗忘
淵明不久仕.黔婁足爲康
家有二頃田.歲辦十口糧
教敕諸子弟.編排舊文章
辛勤養松竹.遲莫多風霜
常恐先著鞭.獨引社酒嘗
火急報君恩.會合心則降
