秋風掠梧桐.歲月去如擲
功名趁强健.君子有行役
朝家政急賢.黼座不滿席
巍巍廟堂望.留客良獨惜
誰爲君蘭言.亦有子公力
居然懷墨綬.懽喜動顔色
宰邑世情難.指作富貴厄
公嘗爲我言.百里豈擯斥
雖無槐鼎貴.均是代天職
人方事趣辦.聲譽已赫赫
公獨安其常.容與不可迫
靜觀物議定.豈止較尋尺
願公充此心.壽此一世脈
行行見天子.清問下文石
區區嘗試語.要不若親歷
公看江南貧.此豈州縣責
