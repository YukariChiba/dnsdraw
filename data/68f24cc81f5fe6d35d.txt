君言不爲詩.乃有如許味
詩亦何與人.政恐傷吾氣
中懷松柏堅.外暴丹雘塈
君雖不我語.我亦長自畏
不惟費口頰.政爾悲腸胃
良由習未除.匪是真爲貴
君言固鄒魯.君筆猶漢魏
絕倒豈自文.善謔非加誹
贈言要有益.佩服當無既
勝私與致果.曰克仍曰毅
曾聞鄭渠鑿.終有秦畝溉
閔閔望其成.悠悠勿虛費
