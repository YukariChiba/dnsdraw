皇家四葉恢聖功.天臨日燭清華戎
漢條靜治洽柔教.老心稽古開神聰
有唐英主稱好文.仙毫灑落驅風雲
壯哉山水有奇字.煥乎八法存翠珉
自從棄置咸陽道.蘚駁煙滋委宮草
天開神贊會休辰.甄收再作皇居寶
如何淪棄三百春.迎逢睿鑒來紫宸
奎鉤粲粲光華動.羣玉森森氣象新
丹籞春妍瑞靄深.文梁藻棟結芳林
鴻翔鳳翥徑方丈.杯流泉湧蒙親臨
鯫臣榮幸從金輿.鉤婉魂驚拭目初
多慚攬筆非清藻.唯慶千齡際帝圖
