癡龍偃蹇玩歲月.深居白雲抱幽石
有時江海肆貪殘.坐視天焦地皮拆
分疆守職各有方.止沸詎可揚其湯
曰暘而暘雨而雨.何待酹酒焚爐香
不謂神心有城府.必需精禱方降雨
刑鵝割牲厭口腹.緇衣黄冠誦章句
上天有意生斯人.假爾羣祀江之濱
弄權推怨吝所施.帝怒碎戮猶微塵
吁嗟癡龍今已矣.異日憂深目前喜
勿將風雨希民求.歲歲豐穰盡天賜
我家亦有二頃田.膏澤霈然長有年
神心儻不悖天意.與民共賦噫嘻篇
