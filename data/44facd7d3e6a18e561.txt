孤峯湧滄江.突兀臺殿積
驚波四面起.日夜走霹靂
陰壑滀風雲.陽厓產金碧
離披萬年樹.根抱太古石
修廊圍峻閣.窈窕壓山脊
寶像浮海來.珠纓冷光滴
叩闌見黿鼉.揚首意自得
偃蹇互出沒.日此飽餘食
又有翠羽禽.羣飛喜賓客
口銜紺蔕花.近我若相識
開軒心曠絕.上下無異色
氣象特清壯.所覽輒快適
予心本高灑.誤爲塵土隔
不知人間世.有此物外迹
落日將登舟.低回空自惜
