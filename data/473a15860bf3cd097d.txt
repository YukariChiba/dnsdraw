佛法贊醍醐.仙方誇沆瀣.未如卯時酒.神速功力倍.
一杯置掌上.三咽入腹內.煦若春貫腸.暄如日炙背.
豈獨肢體暢.仍加志氣大.當時遺形骸.竟日忘冠帶.
似游華胥國.疑反混元代.一性既完全.萬機皆破碎.
半醒思往來.往來籲可怪.寵辱憂喜間.惶惶二十載.
前年辭紫闥.今歲拋皂蓋.去矣魚返泉.超然蟬離蛻.
是非莫分別.行止無疑礙.浩氣貯胸中.青雲委身外.
捫心私自語.自語誰能會.五十年來心.未如今日泰.
況茲杯中物.行坐長相對.
