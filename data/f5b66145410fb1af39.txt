有客勸除草.草去眼中浄
梵志反著襪.一國皆通病
頰上著三毛.精神乃殊勝
微雲點太虛.不礙天宇瑩
芳草有佳色.難與俗士訂
曾著騷人經.屢勤才子詠
因依仲蔚門.繚繞淵明逕
不入膏粱觀.唯契山林性
吾家北窗下.曠土勿畦町
花草隨意生.紅綠同一盛
晨露共明蠲.夕烟相掩映
既傍竹陰清.又連苔色靜
微薰入衣屨.餘潤侵筑磬
終日坐其間.心清神氣定
詩酒頗相關.世事不足聽
從渠笑吾癡.此意未易竟
