又添犬馬齒.常恐牛羊夕
牙無數株牢.鬢已太半白
六朝貴人家.珊瑚高數尺
復有陵邑豪.沃壤動連陌
居然燕巢幙.忽矣駒過隙
伊傅亦中壽.至今名赫赫
蒼苔卧風雨.曾乏斷碑額
中原五十載.胡騎亂禹跡
誰當懶折腰.去學陶彭澤
憂端壓不下.中夜歌秀麥
昭代豈無人.腰黄眼前赤
鴻儒籌禁蒼.壯士守邊埸
罷歌且盃酒.澆此懷抱積
柴門剝剝響.已有賀年客
