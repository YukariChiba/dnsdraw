去年堰决秋雨霪.南畝粒米如黄金
縣官只道歲中熟.輸租歸家雷隠腹
老翁戒兒力鋤耰.忍饑少待明年秋
那知六月又不雨.二江之流幾齟齬
揵石震撼渠欲枯.天遠不聞人號呼
皇華使者民司命.腸日九回恐民病
齋居蔬食勤箋天.灌口牲幣加明蠲
燎烟升空忽黮䨴.須臾六合澤霶霈
連宵簷響未渠休.溝塍泫泫膏乳流
疲氓彈指拜公賜.枵腸便覺有生意
邊城十年戢干戈.鄰焰逼我將奈何
可憐十室九垂罄.倉卒軍需何以應
人情但知樂苟偷.更須熟爲根本謀
察公憂民意懇懇.定知憂國慮深遠
爲公志喜商聲謳.願公爲霖澤九州
