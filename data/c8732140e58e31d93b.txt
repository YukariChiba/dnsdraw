空明仙人朝帝所.跨鶴凌虛墮霜羽
洞中石髓流不乾.聖泉寫入君肺腑
潘江陸海一目盡.自提脩綆汲千古
碧芹水冷涵夜燈.丹鳳山空鳴曉鼓
有時白戰風騷場.小巫見之縮雙股
飯雖不足仁義腴.牆陰老薺羹春苦
丈夫出處各有道.天地綱常要撐拄
俗吏惟知騁刀筆.腐儒亦或拘訓詁
雲霧窗寒森寶書.廣文袖有修月斧
離亭酒短秋帆開.雁蕩峰前桂花雨
