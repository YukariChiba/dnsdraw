官身縛塵事.日日如絲棼
駕言適秋郊.開顔慰艱勤
大田平如席.多稼綠於雲
早熟有餉穫.晚播方耦耘
停鞭問父老.笑語何欣欣
今年大好麥.稻復當十分
天應憐百姓.似亦憐令君
我本無善政.謗駡常紛紜
獨慚龍公賜.一念如相聞
尚憂北山外.漸有龜坼文
爲爾乞終惠.潔齊炷爐薰
何當足吾願.豐年周九垠
