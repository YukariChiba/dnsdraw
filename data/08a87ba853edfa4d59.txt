遠客出門行路難.停車斂策在門端
荒城無人霜滿路.野火燒橋不得度
寒蟲入窟鳥歸巢.僮僕問我誰家去
行尋田頭暝未息.雙轂長轅礙荆棘
緣岡入澗投田家.主人舂米爲夜食
晨雞喔喔茅屋傍.行人起掃車上霜
舊山已別行已遠.身計未成難復返
長安陌上相識稀.遙望天山白日晚
誰能聽我辛苦行.爲向君前歌一聲
