天涯催晚歲.殘律去如奔
入夜北風惡.多陰寒日昏
野吹餘燒燼.溪落舊沙痕
霜重饑鷹疾.田空宿雁喧
山明千筍直.雲積萬營屯
足雨耕犂早.豐年柿栗繁
地平秦接席.土斷洛開門
白首三年客.黄桑數畝村
懶梳悲髮短.不寐守爐溫
折骨披殘枿.蒼龍卧老根
晚篁猶竚思.幽蕊助消魂
慷慨雙龍劍.飄零一酒樽
琳琅思秀色.環佩想清言
獨語看明燭.空庭月出軒
