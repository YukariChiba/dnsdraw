薰風未放槐花黄.舉子技癢撩枯腸
短衾不眠中夜起.鷄鳴刷羽摩參商
山行未盡趁落日.夜榜欲去驚鳴榔
男兒胸中小天下.大笑鑿石分餘光
君今懷璧自荐達.筆端娓娓陳虞唐
明時三面網英俊.平地一日看騰驤
青錢淡墨何足慕.闊步直入鴛雛行
歸懸金印大如斗.里官負弩驅旗槍
向來絃歌久未効.即遣士氣俱軒昻
吾衰不能効犖确.尚能杖履攜壺漿
