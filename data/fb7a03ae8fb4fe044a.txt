我生畏暑如畏焚.奈此歲旱風塵昏
十年廢放卧巖壑.名雖八品身黎元
恒暘乞雨雨乞霽.雨轉爲淫暘轉熾
不知此理果何如.每訝天心異人意
去年避地還家園.蒿萊滿目高侵天
秋陽肆虐冬益甚.涉春陂澤皆平川
邇來焦稿遍區宇.黄金融液膠流弩
趙侯日爲疲瘵憂.應怪魯書三不雨
天人大抵常相資.顧我錄錄傷無奇
鬻漿苦涼屠苦熱.敢望屏翳從招麾
聖主東巡群后覲.萬里江淮方水運
折衝禦侮賴親賢.何獨爲霖福斯郡
精誠昭格吾誰欺.頃間禱雨人所知
忽然簷溜瀉河漢.數聲霹靂轟相隨
公堂六月清無暑.旋磑龍團試分乳
官曹相賀復何言.且戒農夫築場圃
小人托庇安村墟.獲同野老歌而呼
願公玉带懸金魚.奉報得雨禾生稃
霏霏不厭沾衣裾.稍晴欲自躬犂鋤
斯民食足吾其俱.何妨把酒仍觀書
