六王昔崩蕩.秦帝按劍興
虎爭四十年.方隅爲之平
豪氣竟未已.用民如不勝
因河既爲池.起洮復堅城
嘉哉諸老翁.携手西山行
避世往不返.逍遥塵外情
明星備灑掃.巨靈爲友朋
饑食玉井蓮.手携三秀英
世事一朝變.龍蛇復縱橫
石火咸陽焚.蟻聚成皋爭
致身青雲外.顧視不爲驚
萬期乃須臾.安知谷爲陵
爾來見圖畫.真氣猶冥冥
世人但蓬蒿.安知鴻鵠征
桃源迷去路.蓬萊浪知名
異時三峰遊.會當慰平生
