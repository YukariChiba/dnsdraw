東蒙野老工何拙.刻楮三年不成葉
迂途獨往自名愚.舉足常嫌投險捷
忽然開口向時人.機士笑驚多脫頰
半生長餓首慵回.厭見糟醨能腐脅
惟與孤雲靜往還.胎仙戲舞琴三疊
江南墨客貌雖癯.戰勝當前輕勇俠
潤身不貯世間珍.別有驪珠光滿篋
北游一見潜魄動.雙目爛爛巖光曄
新詩幾幅起秋風.使我靜觀但嚅囁
相逢便欲苦死留.恐跨飛鯨動歸鬣
