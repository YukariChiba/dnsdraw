今日北窗下.自問何所爲
欣然得三友.三友者爲誰
琴罷輙舉酒.酒罷輙吟詩
三友遞相引.循環無已時
一彈愜中心.一詠暢四肢
猶恐中有間.以酒彌縫之
豈獨吾拙好.古人多若斯
嗜詩有淵明.嗜琴有啓期
嗜酒有伯倫.三人皆吾師
或乏儋石儲.或穿帶索衣
弦歌復觴詠.樂道知所歸
三師去已遠.高風不可追
三友游甚熟.無日不相隨
左擲白玉巵.右拂黃金徽
興酣不疊紙.走筆操狂詞
誰能持此詞.爲我謝親知
縱未以爲是.豈以我爲非
