垂垂胡運風燈掣.不悟鼎中猶鱍剌
後庭玉樹不摇春.只看婆娑雙勃脫
提刀策馬兆自南.夢中宿憤方深銜
子生母死託諸母.禍既滋蔓難夷芟
骨肉相殘甚於寇.倒把太阿歸女手
寧能同死不同生.掎角亟圖鄰壤捄
奮戈禿體空無前.傾巢倒穴成播遷
飄零左衽餘南冠.孫又生子罹腥羶
回頭九十年中事.水淺蓬萊人換世
順昌之捷金刀回.商虢破竹丘山頹
韓劉亦復不世出.英勇棄捐如擲礫
短檠伴語南遷話.泪眼不晴徹遥夜
應是天歸古汴都.却教胡羯先驅除
