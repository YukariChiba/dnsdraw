巨靈手擘青瑤璞.平削無痕看斧鑿
六丁取將天路遙.雷電收威半空落
至今崒嵂横道旁.絕壁萬仞青茫茫
倚天屹立不可近.下視培塿如群羊
蘚花斕斑風雨潰.藤梢夭矯蛟龍戲
中開微竇走鳴泉.白虹吞吐涵秋氣
泉流萬古潭水深.山寒無風鬰沈沈
下田納納禾稼茂.發源沾溉初何心
峭直誰令據當路.松柏蕭森半烟霧
猶恐夜深魑魅驚.更遣山靈謹呵護
