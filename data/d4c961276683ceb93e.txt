空原悲風吹苜蓿.胡兒飲馬桑乾曲
誰家女子在氊城.嗚嗚夜看星河哭
黄金爲閨玉爲宇.平生不出人稀覩
父憐母惜呼小名.擇對華門未輕許
干戈漂蕩身如寄.綠鬢朱顔反爲累
朝從獵騎草邊遊.暮逐戎王沙上醉
西鄰小姑亦被虜.貧賤思家心更苦
隨身只有嫁時衣.生死同爲泉下土
出門有路歸無期.不歸長愁歸亦悲
女身軟弱難自主.壯士從姑不如女
