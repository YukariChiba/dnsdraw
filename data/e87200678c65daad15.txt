久從市井役.百事廢不理
感君讀書篇.惜此寒夜晷
殷勤附燈燭.黽勉就圖史
逡巡揖虞夏.汗漫馳劉李
斯文家舊物.早歲夙從事
一從慕羶腥.中棄如敝屣
今夕亦何夕.忽如舊遊至
終篇再三嘆.推枕不成寐
人生無百年.所欲知有幾
懸知未必得.奔走若趨市
微言寄翰墨.開卷入心耳
胡爲棄不收.所逐在難覬
