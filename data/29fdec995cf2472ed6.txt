陳宮內宴明朝日.玉樹新妝逞嬌逸
三閣霞明天上開.靈鼉振攂神仙出
天花數朵風吹綻.對舞輕盈瑞香散
金管紅弦旖旎隨.霓旌玉佩參差轉
璧月夜滿樓風輕.蓮舌泠泠詞調新
當行狎客盡持祿.直諫犯顏無一人
歌舞未終樂未闋.晉王劍上黏腥血
君臣猶在醉鄉中.一面已無陳日月
聖唐御宇三百祀.濮上桑間宜禁止
請停此曲歸正聲.願將雅樂調元氣
