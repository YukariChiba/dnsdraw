學道未忘名.欲跨揚州鶴
淵明賦歸來.頗恨未恢廓
平生剛褊性.敢避窮獸搏
君詩如清琴.平淡猶賀若
泠然山水音.妙響振林壑
寧爲太史走.豈事桓温幕
樂哉吴望游.微凉生殿閣
况兹積雨後.枕簟謝焚灼
未能去三彭.便可休六鑿
跌宕文字間.詩酒自相酢
氣凌李杜豪.力振曹劉弱
偏師攻長城.稍稍出方略
山川助離騷.景象如宿約
陰風起虚籟.暮靄昏城郭
菡萏泛金塘.篔簹隕銀籜
卧看曉參横.坐待殘月落
不愁衣典盡.尊空莫起酌
明朝醉復醒.生憂押垂脚
