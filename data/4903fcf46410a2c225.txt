玄陰作秋冬.殺氣寓風雪
土深候蟲閉.山靜飛鳥絕
誰知無邊春.萬古長不滅
或暢然以舒.或凝然以結
或聚爲融和.或散爲騷屑
又嘗以此觀諸人.生意不斷長如薰
咸陽宮殿氣成霧.忽作芒碭山澤雲
神爵甘露來紛紛.畫堂已入王政君
人從動後觀變態.誰於起處探絪縕
淺者若爲見.夜氣長如神
儻知起滅幻.便省消息真
如何天機之淺者.但識人間桃李春
