春階蕩漾春日長.羽林颯颯勾陳蒼
鈞天寥寥帝不康.一月震悚奔勾芒
夜鳩衆功和陰陽.粉白黛綠各一方
鑄作娟麗盈盈粧.金烏飛去東藩傍
左右前後千毛嬙.青雲衣兮白霓裳
重重華蓋十六行.瓊林玉殿積縞霜
氣焰薰薄摇籃光.白雲鄉是碧雲鄉
騎龍韓愈如漁郎.緱山仙子聞仙方
坐鶴之背吹鳳凰.穆子簡子方來王
氣迷色眩成肆狂.執法叩閶夕抗章
有一於此無不亡.言從諫聽如禹湯
斥罷脂澤去芬芳.各服毼衣事蠶娘
