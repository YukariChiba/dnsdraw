祿山作逆降天誅.更有思明亦已無.
洶洶人寰猶不定.時時鬥戰欲何須.
社稷蒼生計必安.蠻夷雜種錯相干.
周宣漢武今王是.孝子忠臣後代看.
喧喧道路多歌謠.河北將軍盡入朝.
始是乾坤王室正.卻交江漢客魂銷.
不道諸公無表來.茫然庶事遣人猜.
擁兵相學干戈銳.使者徒勞百萬回.
鳴玉鏘金盡正臣.修文偃武不無人.
興王會靜妖氛氣.聖壽宜過一萬春.
英雄見事若通神.聖哲為心小一身.
燕趙休矜出佳麗.宮闈不擬選才人.
抱病江天白首郎.空山樓閣暮春光.
衣冠是日朝天子.草奏何時入帝鄉.
澶漫山東一百州.削成如桉抱青丘.
苞茅重入歸關內.王祭還供盡海頭.
東逾遼水北滹沱.星象風雲喜共和.
紫氣關臨天地闊.黃金台貯俊賢多.
漁陽突騎邯鄲兒.酒酣並轡金鞭垂.
意氣即歸雙闕舞.雄豪複遣五陵知.
李相將軍擁薊門.白頭雖老赤心存.
竟能盡說諸侯入.知有從來天子尊.
十二年來多戰場.天威已息陣堂堂.
神靈漢代中興主.功業汾陽異姓王.
