言詩必南雅.自鄶吾無譏
嗟余生已晚.觀人以觀詩
人情日變化.往事十九非
相從飾邊幅.欲語懷銜羈
久不見官寺.下與家人夷
渡江六十年.得此心目疑
早從諸公游.晚佐一郡治
居嘗陳誼高.動與作吏違
大白浮朋簪.單車款民扉
多文雖素履.用拙真良規
二年意綢繆.一別事渺瀰
有酒公不飲.贈言我何裨
穆穆清朝班.僉曰尚德宜
何妨著此翁.衣冠皓鬚眉
