崆峒鬰岧嶢.直上萬丈强
中有廣成居.白石砌華房
抱神靡自役.室靜藹生光
歲丁千二百.來今詎可量
土德方在御.齋心造其旁
至道顧何在.願一示其方
雲飛不待族.木落不待黄
形勞精則摇.於道未相當
失之下爲士.得者上爲皇
妙訓閟玄局.爲公發天藏
誠能守其一.智故兼相忘
往遊無極樂.二儀久相長
