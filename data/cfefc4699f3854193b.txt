蓬萊楚山底.傍舍竹四圍
狂鞭入門戶.亂笋爭牆籬
與竹事還往.相對一束書
壯長走世路.駑駘强鞭笞
塵埃客灞滻.遠夢夜夜歸
小亭久不理.漏棟生白芝
偶放簿書筆.杖屨改舊詩
呼童誅蒿萊.掃灑莓苔基
誰庭無花卉.憎有兒女姿
獨移蒼烟本.慰我千里思
坐生山林趣.亭園有光輝
免使清風來.留在桃李枝
月明遶竹步.撚挽頤頷髭
相向若知己.動摇影參差
人間欠藥石.稚乳驕羌夷
青杉汙汙垢.寸尺莫可裨
忍作倉廩盜.寧老詩書饑
養笋爲釣竿.早晚耕蒿藜
