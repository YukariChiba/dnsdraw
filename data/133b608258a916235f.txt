草木雖無知.葉落能糞本
榮枯遞乘除.苗實自穮蔉
東湖百頃蓮.夏日傲趙盾
州家浚河渠.獮薙甚耘墾
長身萬柄荷.髦梗付鍤畚
寒煙熨青鏡.時有白浪輥
水解毓仙骨.根着泉源混
外乾乃中腴.下益寧上損
淤泥胎玲瓏.多節竅渾沌
園丁亦善沒.擘波沸魴鱒
象株忽仰浮.登岸殊衮衮
誰知絳縣塗.可試平叔粉
名非玉井船.實過秋蘭畹
肴蔌雜燕豆.葅菜補中壼
交梨能養生.諼草亦忘忿
空言出好事.孰與津燥吻
贈君擬條冰.差勝羞藻蕰
