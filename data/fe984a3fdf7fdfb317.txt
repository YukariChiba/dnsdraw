上帝圖書照東壁.宸毫作字同羲畫
晉唐舊帖久氣索.數本僅收煨燼厄
硬黄小試毛穎功.手蛻千年垂露蹟
巧偷豪奪幾蒼黄.晚御清都顔咫尺
鍾王行草日失真.神氣頓還三昩力
諸天護法宫殿深.九虎守關雷雨隔
那知分賜下人間.螻蟻微臣亦懷璧
恩均掲榜誇玉堂.事陋登床攫飛白
欽惟聖學自天縱.嗜好從來屏聲色
青規文字屢策勲.沾丐椒房猶翰墨
彤管摛筆侈珍貺.寶唾落牋留小刻
從今不愧蔀屋空.會有虹霓光四塞
