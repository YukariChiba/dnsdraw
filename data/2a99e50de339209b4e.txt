駸駸二三騎.南并橫山去
山窮遠川出.始見滍陽樹
荒城蘿蔦合.表裏無寸土
但聞鳥啼聲.不見鳥啼處
呼兒開棘扉.掃榻坐茅廡
清泉給盥濯.凉風生仰俯
濁醪稍似佳.山果來近圃
始酌薰然和.中飲淡無慮
案頭羲皇經.編絕幾見補
先生發其微.大義談四五
紛攘自諸家.簡易獨太古
形骸非我有.冠带尚誰取
道存固匪外.兩致默與語
是時季春望.山月夕已吐
清光出深竹.葉上露如雨
寒侵毛骨生.思有煙霞舉
却念人世間.紛紛何足數
