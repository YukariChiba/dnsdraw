憶昨相逢鳳山趾.駒隙駸駸餘半紀
君趨烏府近清光.陸海驚濤漲天起
雲帆大舸半摧溺.艤岸得全誠偶爾
我時捧檄赴京渚.放浪江湖一浮蟻
談書考古老無用.哺啜糟醨咀糠粃
東歸雖復有民社.爲米折腰良可恥
市朝紛紛真羿彀.朔幹燕弧不容擬
投身中地竟誰免.未信棘端能捍矢
重樓百尺卧玄德.問舍求田不須鄙
早歲結鄰初有約.齒豁頭童今老矣
築田預想傍田廬.負耒耦耕何日始
