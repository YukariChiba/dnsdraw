遠派通催急.層欄架柱牢
中開一閤靜.外拔兩簷高
㼘崪基崇岸.灣環隘近艘
勁竿紅旆展.長鐙紫囊韜
舊好千金諾.新題一筆操
開懷侵月露.惜別話風濤
盡納黃泥水.平分沼沚毛
詩能拘咫寸.酒妙乏絲毫
不止才無敵.非論運合遭
宦情周上智.美論逸諸曹
擬義臨戎鉞.從容宰社刀
三千藂秀彦
百萬舉名豪
死士曾無悔.生民肯更逃
下簾欣繼燭.歸路止排篙
綵柚撩青鬢.金舡泛白醪
韻慙高手壓
文豈拙詞褒
賈誼猶興歎.楊雄重返騷
不當離急引.應獲在甄陶
強逐騑騑駟.徒瞻孑孑旄
何堪縱高祖.生意任庭蒿
