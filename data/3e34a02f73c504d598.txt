神州久陸沈.遂作蛇豕墟
諸公頗憤激.日上平邊書
覽書帝震怒.欲下雷霆誅
金城築三洲.戈船浮五湖
要令境土復.再似祖宗初
誰其爲民言.世獨無郇模
師克非在衆.正當戒不虞
討論惟甲兵.此豈戰所須
代思伊尹相.語憶皋陶都
皮亡毛安附.體肆心自舒
正宜詢褐父.難以訪綺襦
君今幸得用.出駕班輪車
爲民盍盡言.軒冕真塊蘇
區區但投劾.何貴於爲儒
春秋置桉上.開卷一軒渠
儻能遵伯禽.焉在獲僑如
