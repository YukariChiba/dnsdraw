江翁順天和.心迹兩夷簡
雖如邊韶寢.且異宰予懶
平居無時閑.經史自課限
高歌慕翰林.鳴琴寫中散
翛然物外人.強爲章綬綰
官舍苦秋霖.瞬息聊休眼
勤勩已有餘.宴安何愧赧
借書誰敢驚.欹枕尚未暖
不疑神驥才.垂耳困皁棧
碌碌隨吾儕.拜揖把手版
毋嫌朱墨倦.騰舉已爲晚
慎勿思山林.山林付愚孱
