佛說菩提泉.其性本澄澈
人乃無蕪穢.誰能還瑩潔
我觀浸碧泉.泓渟貯芳冽
恰如老師心.風止雲跡滅
憶昔著詩句.無乃太疎拙
彈指二十年.相看頭已雪
老師闢新軒.眼方頗虛徹
得得穴山竇.一脈引幽絕
清泚貫花徑.冷暖資衆啜
一動一以靜.誰盈復誰竭
水性本不殊.地勢差有別
即此兩水間.盡是廣長舌
學子來問話.當以無說說
但見香林香.薰蒸千萬葉
