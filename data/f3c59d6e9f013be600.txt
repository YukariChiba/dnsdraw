淵明我輩人.豈爲口體累
歸歟三逕秋.清吟發幽寄
醒眼對黄花.陶然已心醉
世俗兒女情.飲菊萸繫臂
長房果神仙.登高未爲智
落帽狂參軍.聲利窮所嗜
興來盡君歡.得句輸杜二
牛山淚沾衣.鄙哉馬千駟
悠然千載吟.高韻未易次
人生聚幾何.此意非酒爲
徜徉林壑遊.磊落湖海義
明年此會日.老健天所賜
