江南山欲窮.地與荆楚錯
君生於其間.秀氣鬰磅礴
文章變骫骳.聲名久渹硞
至於吐言談.風味亦不惡
如何生寒窘.詩書對藜藿
天網羅英材.搜獵徧叢薄
君材萬人敵.百鳥避一鶚
忽從布袖中.盈編出新作
奇怪驚我前.雷電雜風雹
行當試殿陛.宏文要追琢
同遊三數公.詞藝俱贍博
上方集多士.謀欲取京洛
徑須陳治安.端不談冗齪
致身青雲上.去天纔一握
早寄山中人.庶以慰寂寞
