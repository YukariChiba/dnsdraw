公子居閑厭華屋.一官江海辭羈束
端能有志學淵明.數板垣牆營小築
榜名容膝雅所宜.寄傲南窗聊自足
祖宗承平逾百年.胄緒蕃衍如雲烟
敦詩閱禮不勝數.人物似君尤卓然
論文講蓺未易料.虛己下士常折旋
憶昔初逢大梁下.風味向人如倒蔗
苦遭猨鶴促還山.回首相望驚百舍
誰言江路渺雲濤.一舸春風重命駕
