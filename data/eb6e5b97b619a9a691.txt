明月.明月
出滄溟.歷丹闕
飛蓋念西園.笙歌想南國
靈波如電瀉高丘.雲幄和烟鎖空碧
人間何事怨別離.自昔循環有今昔
今昔雖同事不同.昔時宮館今荆棘
漢家陵闕變池塘.吳楚江山異南北
明月那知古與今.治亂昏明有通塞
我願三綱不愆.四時不忒
天地清寧.人物獲職
白兔不見辱于蝦蟆.黄髮蒙照臨之大德
非明月之宣功兮.則吾何知其爲順帝之則
