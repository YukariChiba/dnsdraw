疇昔學輕舉.衰齡恨未逢
慇懃尋福地.邂逅聽山鐘
陵阜規模古.烟霞氣象濃
滆湖開左派.勾曲聳西峰
宮殿瞻黄皓.風期想赤松
區中誠久厭.物外或能容
落日窺三島.陰雲隔九重
蛟淵無往害.兔井識遺蹤
遐企旌陽隱.旁鄰函里封
翹心冥有感.稽首敢忘恭
幽士期相訪.扁舟志未從
拳拳望仙境.尼父歎猶龍
