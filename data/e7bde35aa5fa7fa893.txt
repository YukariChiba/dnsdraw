之子久言別.今秋忽此來
訪我湖山上.連月相追陪
和詩動盈軸.舉酒必盡罍
使我增眼明.頓覺忘衰頹
方將走山谷.乘興共尋梅
一笑坐花下.覆此黄金杯
俄然告我去.遮路挽不回
匆匆陳祖席.再豁懷抱開
自古論治道.常患無人才
如子雖寒素.萬口稱賢哉
時運偶未至.半在困塵埃
從今脫選調.寧復嗟淹回
會見日千里.騰躍如龍媒
願言更努力.聖主方築臺
