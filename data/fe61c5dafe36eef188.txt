孤月流高天.分影遍千江
我來無人境.亦復窺幽窗
好客如佳月.開門輒摐摐
月到客亦到.不隔山㟅谾
把手入茅廬.笑語鐘新撞
一鳴驚人友.更挾飛鳬雙
連璧光照眼.老我心所降
呼童洗瓦盞.竹葉傾山缸
清谿漱鳴玉.老樹森高幢
更招二三子.放懷山水邦
分題得佳句.一字鼎可扛
男兒樹勳德.出手便可樁
願移詩句力.挽俗還純厖
惟予心已灰.庶幾鹿門龐
