松子棲金華.安期入蓬海.此人古之仙.羽化竟何在.
浮生速流電.倏忽變光彩.天地無凋換.容顏有遷改.
對酒不肯飲.含情欲誰待.
勸君莫拒杯.春風笑人來.桃李如舊識.傾花向我開.
流鶯啼碧樹.明月窺金罍.昨來朱顏子.今日白髮催.
棘生石虎殿.鹿走姑蘇台.自古帝王宅.城闕閉黃埃.
君若不飲酒.昔人安在哉.
