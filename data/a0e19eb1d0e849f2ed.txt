歲歲中秋夜.翫月泛平湖
今爲病所侵.伏枕此約辜
輾轉席蓐間.四體如松枯
辛酸滋味加.閑況適興徂
入夜月漸高.晃晃照廊廡
冷色射軒窗.爽氣襲庭蕪
澤畔唳孤鶴.聲聲若相呼
是時披衣起.頓覺病魂穌
倚杖來前軒.竹榻教人鋪
與月相對坐.歡翫如同徒
流睇及羣物.光彩一何殊
遙山列銀屏.空潭開玉壺
樓臺飾瓊瑤.階除若冰敷
寄語求仙輩.何必去玄都
逡巡月西落.竚立更踟躕
一別又一年.明年知在無
