我嘗遊太湖.愛石青嵯峨
波瀾取不得.自後長咨嗟
奇哉賣石翁.不傍豪貴家
負石聽苦吟.雖貧亦來過
貴我辨識精.取價復不多
比之昔所見.珍怪頗更加
背面淙注痕.孔隙若琢磨
水稱至柔物.湖乃生壯波
或云此天生.嵌空亦非他
氣質偶不合.如地生江河
置之書房前.曉霧常紛羅
碧光入四鄰.牆壁難蔽遮
客來謂我宅.忽若巖之阿
