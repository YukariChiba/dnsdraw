天街極目如平水.胡人走馬天街裏
南宫宴罷晚色深.宿雨初乾塵不起
胡巾滿插漢京花.雕鞍一簇濃如霞
千蹄撇過在頃刻.閃電飛星不留迹
路旁看者如堵墻.街使傳呼俱辟易
朝家和戎七十年.隻矢不射胡中天
爾曹不必夸馳騁.官家無意窺幽燕
穩將金帛北歸去.萬歳千秋祝明主
氈車滿野春草長.任爾祁連山下住
