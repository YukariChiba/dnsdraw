依山構靖廬.雖陋亦可坐
幽林隔塵囂.邐迤八九嶞
時來友高士.一歲知幾過
野花薰醉醒.山鳥啼夢破
何莫匪真詮.豈爲崇小果
頗喜仙侶稠.可使玄風播
道腴足雋永.世味等涕唾
谷神儻不死.造物何能奈
多君從我游.白雲肯分卧
第嗟屋宅壞.殆類甑已墮
內煉悵莫成.服食其或可
伯陽丹鼎餘.刀圭分贈我
