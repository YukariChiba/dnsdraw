東方書生多愚魯.閉門誦書口生土
窗中白首抱遺編.自信此書傳父祖
辟雍新說從上公.冊除僕射酬元功
太常弟子不知數.日夜吟諷如寒蟲
四方窺覘不能得.一卷百金猶復惜
康成穎達棄塵灰.老聃瞿曇更出入
舊書句句傳先師.中途欲棄還自疑
東鄰小兒識機會.半年外舍無不知
乘輕策肥正年少.齒疏脣腐真堪笑
是非得失付它年.眼前且買先騰踔
