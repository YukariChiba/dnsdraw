五月江南地無黍.帝遣雷師下行雨
百神受職羣龍奔.一龍藏頭翳玄雲
雷師奮虬叱四鬼.拽取老龍朝帝閽
張侯直氣不可屈.雲間睥睨旁怒嗔
歸來面壁聊一吐.畫作新圖走兒女
潛虬怕死不肯行.夜叉飛天髪毛豎
人間空笑虎頭痴.筆底風雲遽如許
今年雨足年亦豐.蜥蜴蝘蜓俱論功
龍方下避千里赤.疾雷破柱頌天公
天公有令那得爾.寄語痴龍莫辭死
