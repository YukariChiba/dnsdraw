西漢親王子.成都老客星.百年雙白鬢.一別五秋螢.
忍斷杯中物.祗看座右銘.不能隨皂蓋.自醉逐浮萍.
策杖時能出.王門異昔遊.已知嗟不起.未許醉相留.
蜀酒濃無敵.江魚美可求.終思一酩酊.淨掃雁池頭.
群盜無歸路.衰顏會遠方.尚憐詩警策.猶記酒顛狂.
魯衛彌尊重.徐陳略喪亡.空餘枚叟在.應念早升堂.
