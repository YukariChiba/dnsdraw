十年走南北.委跡甘蠢蠢
舊學已茫然.疏慵長自哂
豈知江漢旁.名士有標準
高名久傾屬.王事得親近
可是臭味同.一笑脱畦畛
華堂照犀玉.覺我蝸舍窘
風流跂前輩.要當攄妙藴
胡爲飯藜藿.默坐師粲忍
微生縻簿領.與俗益矛盾
蹉跎谷口志.慚愧鹿門隱
百念已灰冷.積習掃未盡
緒餘君勿靳.迷途須汲引
