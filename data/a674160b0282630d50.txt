稽首十方佛.彌陀聖中尊
方等修多羅.一切法寶藏
觀音及勢至.大地菩薩僧
我以誠信心.刻板并印造
阿彌陀經卷.及以正信偈
旋造各一萬.施四衆受持
偈以發信心.經以資讀誦
若有每日中.至少誦三卷
年誦千八十.十年萬八百
況復多誦者.及歷多年數
如是積功德.自然生佛前
我此萬卷經.隨所流布處
極少得一人.誦持生凈土
我願承此力.决定生彼國
況復於多人.人亡經復在
展轉相傳授.是名無盡燈
燈燈相照耀.破生死長夜
顯出佛菩提.究竟悉同生
常寂光凈土.持此清凈福
迴向奉君親.我國聖帝王
及聖后聖位.仁壽各萬年
覆育羣氓類.我父母眷屬
怨親非怨親.咸承勝善根.同生安養國
