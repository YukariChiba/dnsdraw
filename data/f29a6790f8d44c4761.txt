古者二千石.高車駕青驪
車前陳曲蓋.車後建朱旗
金鼓鳴兩旁.壺漿擁通逵
所付重威惠.所仰撫惸嫠
景亳實鉅屏.往俾國相之
國相稱疾還.正值民阻饑
朝廷急恤養.選守莫與宜
君嘗典海陵.政績爲衆推
今授輙辭命.大夫多飛綏
屢上不得請.飭馭俄輕齎
既體堯舜仁.又答稷禼知
八月風漸高.木葉將披披
郊原棗已剝.場圃黍可治
必期寬賦斂.無乃息疲羸
何當過苦縣.肯暇觀舊碑
