唐衰五季更披猖.社稷反手看興亡
山河分裂流戰血.積骨被野號豺狼
中原正朔不出境.九州豪傑爭侯王
生民禍難冤痛極.腥穢上達干穹蒼
真人龍飛萬物睹.天命自至誰能當
靈旗指揮四海一.氛祲殄滅和風翔
降王賜第奉朝謁.九服效職爭梯航
百年積累到今日.運祚方與乾坤長
佛宮原廟廣孝敬.嚴致守衛勤烝嘗
陰陰祕寢鎖遺像.矗矗畫戟羅蕭牆
衣冠具列虛仗儼.龍駕不反遺弓藏
子孫億載千萬世.永與清洛流湯湯
