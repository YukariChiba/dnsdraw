八月既望秋風高.羣飛海水催江濤
水來中州八萬里.至吳乃折微傷豪
當日潮來如箭激.萬弩迎潮射鳴鏑
風吹海立猶至今.雪卷千堆濺青壁
人間有海詩有翁.健如駕浪長江風
詩成便可作圖畫.歲好莫漫占凶豐
坐中客怕噤不語.憑高下看馮夷舞
殘音到石未肯回.澎湃猶能作宮羽
人生快意難預謀.眼辜盛事心懷羞
老病無人喚我出.閉門枉度三中秋
