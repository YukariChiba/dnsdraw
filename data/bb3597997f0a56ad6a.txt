祖德相門闌.分符衆比難
憂民如有病.見客似無官
地鎮三秦重.衙當二華寒
道心輕仗鉞.詩性鄙登壇
佐幕多名士.開筵少俗歡
星連蒲分野.河带渭波瀾
勸課耕初動.行香漏未殘
書容吾道借.琴聽越僧彈
拜敕風鳴珮.朝元露溼冠
皇恩終錫馬.清夢必驂鸞
報國嫌言利.脩真笑鍊丹
高碑人待立.此詠願同刊
