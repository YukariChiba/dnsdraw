靄靄青城雲.娟娟峨嵋月
隨我西北來.照我光不滅
我在塵土中.白雲呼我歸
我游江湖上.明月濕我衣
岷峨天一方.雲月在我側
謂是山中人.相望了不隔
夢尋西南路.默數長短亭
似聞嘉陵江.跳波吹枕屏
送君無一物.清江飲君馬
路穿慈竹林.父老拜馬下
不用驚走藏.使者我友生
聽訟如家人.細說爲汝評
若逢山中友.問我歸何日
爲話腰脚輕.猶堪踏泉石
