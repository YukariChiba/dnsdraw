靈山信多異.孤起一萬尋
其上羅諸峰.聳秀欲相臨
危磴巧盤折.古洞閟清深
叢木開錦帳.飛泉鳴玉琴
三仙班龍駕.長往無歸音
高閣儼像設.霓衣紫霞衿
故知飛昇骨.偕來幽絕岑
聲利豈不好.奈此老境侵
吾家窮子安.登覽動悲吟
盛時亦云遇.志大力叵任
今人已笑古.後人復視今
天命儻可順.吾將守素心
