常憂別時數.每苦歡事疎
矧茲同心人.契闊三月餘
昨日携瘦藤.往訪林間廬
差池不一見.出門恨何如
今晨蒼童來.贈言委璠璵
吟翫弗忍釋.絢彩摇襟裾
子有供世才.胡爲未展舒
我無資身策.合守貧賤居
積疴困疲薾.焉得愁悶除
慇懃荷久要.尚肯念到予
南枝早梅白.古澗寒流虛
明當復相尋.行游带琴書
嚼花飲芳泉.哦詩更躊躇
