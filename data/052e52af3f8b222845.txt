小酒生黎法.乾糟瓦盎中
芳辛知有毒.滴瀝取無窮
凍醴寒初泫.春醅暖更饛
華夷兩樽合.醉笑一歡同
里閈峨山北.田園震澤東
歸期那敢說.安訊不曾通
鶴鬢驚全白.犀圍尚半紅
愁顔解符老.壽耳鬬吳翁
得穀鵝初飽.亡貓鼠益豐
黄薑收土芋.蒼耳斫霜叢
兒瘦緣儲藥.奴肥爲種菘
頻頻非竊食.數數尚乘風
河伯方夸若.靈媧自舞馮
歸途陷泥淖.炬火燎茅蓬
膝上王文度.家傳張長公
和詩仍醉墨.戲海亂羣鴻
