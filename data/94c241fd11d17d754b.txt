召杜久不作.公來甫朞年
吾民亦何負.今公返三川
王命不可稽.無由挽公船
累累嬰兒啼.政復來道邊
驚鴻未安集.歎息渠可憐
公才岷峨秀.風度晉魏前
宜方次公駕.可拍叔度肩
茲行去中都.江月六上弦
雖云諸侯師.我意終欿然
孝友當處中.此翁那戍邊
落日照歸旌.春江動離筵
餞公野王箏.老淚如迸泉
