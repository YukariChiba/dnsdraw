振纓效王官.釋耒去鄉縣
十年始還此.景物覺盡變
東谷素所愛.乍到若創見
烟雲引晨策.數里入葱蒨
明霞照溪口.花草露初泫
長松盤高崗.竦竦擢秀幹
垂陰雜群木.上欲接霄漢
柔蘿互鈎鎖.攬地走荒蔓
修篁揭其間.萬個挺若箭
登臨愴舊歷.眺聽悅新玩
讀書破茅廬.徑彴已漂斷
唯餘舍南水.尚吐石竇濺
潺潺落危壑.衮衮引飛練
臨流濯塵襟.照影實覿面
功名竟何所.旅迹轉孤賤
引手謝猿鶴.深慚爾驚怨
