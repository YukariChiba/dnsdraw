奸雄乘亂謀稱帝.不暇從容問傳器
荀公死坐靳殊錫.文舉誅因白畿地
金根曲蓋乘五時.謬以踞火尤吳兒
懸知以鼠睨漢獻.終欲搏噬如饑狸
吁嗟白日蒙浮雲.豫州奮臂提孤軍
虎熊爭先氣烈烈.魚水相契情氳氳
赤壁端如殽二陵.於操猶或稱其能
身在行間一交戰.阿瞞始信河難馮
仲謀亦恃江濤漲.豈憂炎德終淪喪
孱陵自駐遏吳師.要知身繫蒼生望
丈夫蓋棺事方休.未報平生宗國仇
英雄安得無塊土.固令於此分荆州
春風吹花不濡滯.綠滿郊原何蔽翳
前漢興隆後漢頹.永懷啟沃臨行際
