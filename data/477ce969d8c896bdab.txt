繆挾經世策.蚤衰甘湮淪
吾廬有佳趣.一廛良可親
茂林修竹地.青山白雲人
塵埃付捷徑.風波委要津
吾心如皦日.外物任浮雲
久厭牛馬走.欲令鷗鷺馴
歲月既荏苒.功名定因循
執鞭吾弗能.得乘豈所欣
畎畝樂可必.糟糠奚用勤
泥龜喜曳尾.生芻恥屢陳
束濕雖有術.末路復誰因
願爲海底泥.肯羨山上塵
