十里風光烟水白.嵯峨帝城紫霧隔
笛聲吹斷蒲葉風.鷺飛界破青山色
湖波鱗鱗織成縠.翠蓋紅幢機上簇
長安冨兒美少年.馬行紫陌香塵撲
畫舫誰家窈窕娘.半額鵞黄時様粧
玉手折花嬌無力.花枝斜掛銀絲長
隔花躊蹰意相屬.稍稍談笑聞餘香
夕陽西下漢水逺.無計問覔雙瓊璫
巫山高哉但入夢.安得插翅飛其傍
君不見吳姬采蓮自唱曲.君王尚在舟中宿
