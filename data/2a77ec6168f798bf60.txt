梅港絕梅根.渺莽蘆與荻
蘆荻揺北風.正逢霜雪激
岸津只兩家.泥草落四壁
何人舟欲進.想懼少遮羃
我舟强來依.無故此涉歷
所嗟浮寄人.見舟甚仇敵
其說自和易.舉柱累梳剔
舟子自髙鶱.呼月吹短笛
同行更迂曠.索瓶倒餘瀝
渾忘值危途.去住尚怵愓
膽消羈思苦.此際誰拯溺
慳囊縱有金.斗升何處糴
