齪齪當世士.所憂在飢寒
但見賤者悲.不聞貴者歎
大賢事業異.遠抱非俗觀
報國心皎潔.念時涕汍瀾
妖姬坐左右.柔指發哀彈
酒肴雖日陳.感激寧爲歡
秋陰欺白日.泥潦不少乾
河堤決東郡.老弱隨驚湍
天意固有屬.誰能詰其端
願辱太守薦.得充諫諍官
排雲呌閶闔.披腹呈琅玕
致君豈無術.自進誠獨難
