湘竹初封植.盧生此考盤.久持霜節苦.新托露根難.
等度須當砌.疏稠要滿闌.買憐分薄俸.栽稱作閑官.
葉翦藍羅碎.莖抽玉管端.幾聲清淅瀝.一簇綠檀欒.
未夜青嵐入.先秋白露團.拂肩搖翡翠.熨手弄琅玕.
韻透窗風起.陰鋪砌月殘.炎天聞覺冷.窄地見疑寬.
梢動勝搖扇.枝低好掛冠.碧籠煙幕幕.珠灑雨珊珊.
晚籜晴雲展.陰芽蟄虺蟠.愛從抽馬策.惜未截魚竿.
松韻徒煩聽.桃夭不足觀.梁慚當家杏.台陋本司蘭.
撐撥詩人興.勾牽酒客歡.靜連蘆簟滑.涼拂葛衣單.
豈止消時暑.應能保歲寒.莫同凡草木.一種夏中看.
