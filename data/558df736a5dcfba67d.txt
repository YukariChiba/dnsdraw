群居五百日.日日如初見
一日忽遠別.能不成愴戀
人生三萬日.光景若激箭
何苦於其間.喜慍費顔面
茲緣勝心在.胸內每交戰
既欲多上人.計校須自衒
於事固無補.在己亦非便
仕路繁此徒.可謂丈夫賤
愛君性渾厚.殊不與時變
相共爲此州.敢說皆盡善
何嘗分彼此.惟務乃職辦
所以將二年.無有長短辨
爲人倘如此.所至復何患
官滿去還臺.豈能忘眷眷
陽關調雖苦.且盡西城宴
問君到京國.幾月方下汴
予亦想是時.移守至梁甸
佳音幸見及.西南足郵傳
