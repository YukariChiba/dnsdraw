武皇肆荒惑.公卿噤忠齦
先生有直舌.談笑開吾君
董偃不敢怨.壽王誰與伸
堂堂補衮心.不厭犯怒頻
豈不顧仕養.崇卑位泥雲
耻同高論儒.瑟縮憂烹焚
賢人事昏主.獻替視所因
不爾朝野間.誰非愛其身
彼哉下世士.所見異吾聞
醜謬無不爲.乃思謗遺塵
國風歌善戲.孔聖許狂人
何嫌班孟堅.區區記餘芬
