機雲二子才孤標.妙齡馳聲典午朝
今見遠孫來海嶠.儒雅雍容飾漢條
德化醇醲春有脚.天姿粹美玉不彫
無復犢牛充带佩.坐令襦袴成歌謠
藴藉斯人合臺閣.暫把一麾亦不惡
鈴閣正午槐陰清.訟庭無人鳥聲樂
政成瑞應一何多.天香國艷駢花蕚
可但漁陽頌麥岐.會見西京紀神爵
吾聞作善天降祥.拭目泥封下建章
一時文采七閩郡.千載風流三瑞堂
坤珍效祉來未央.九莖怒芽抽且長
胡不圖之獻天子.播在樂府歌芝房
