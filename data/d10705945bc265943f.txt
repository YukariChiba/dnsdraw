勿謂衡茅陋.門牆亦僅全
山連京峴外.水接漕渠邊
喬木傍行列.幽花晚秀妍
子孫環舍後.兄弟對齋前
樹果非求息.臨流靡察淵
卜鄰同晏宅.任地得周廛
往復康莊路.過從鄉里賢
招來三徑士.疏引一人泉
金谷雖慚石.蝸廬已勝先
烝嘗時近享.香火道心虔
左右岡兼阜.縱橫陌與阡
思歸誠久矣.到此是終焉
籬援叢芳枳.庭除繞碧鮮
尚之南學遠.休璉北邙偏
街柳長垂带.堤榆未墜錢
窗閒靖節傲.梧老惠施眠
去國魂勞斷.銘恩骨待鎸
幸安蓬戶奧.烏用鐵樞堅
刁嶺東隅見.林莊幾世傳
杉松高掩抱.岩麓勢聯綿
構築多遺址.經營信昔緣
毋勞借官地.便可入寥天
歌哭于斯室.耕桑待有年
誰知真趣在.平地即神仙
