人孰不好游.外物常求備
佳勝窮山海.紛華樂朝市
不知務內觀.未得游之至
達士靡窺牖.天道已昭熾
六合極周流.萬化覽要會
瀟灑須川守.名堂慕髙致
政清民訟簡.庭木交蒼翠
間關林鳥鳴.跳躍池魚戲
逍遥成詠歌.吏隱欣得地
視聽與人同.所適與人異
翻笑列禦宼.不出終身愧
吾亦愛吾廬.豈獨壺丘氏
