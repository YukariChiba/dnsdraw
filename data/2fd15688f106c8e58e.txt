李白騎鯨飛上天.江南風月閑多年
縱有高亭與美酒.何人一斗詩百篇
主人定是金龜老.未到亭中名已好
紫蟹肥時晚稻香.黄雞啄處秋風早
我憶金鑾殿上人.醉著宮錦烏角巾
巨靈摩山洪河竭.長鯨吸海萬壑貧
如傾元氣入胸腹.須臾百媚生陽春
讀書不必破萬卷.筆下自有鬼與神
我曹本是狂吟客.寄語溪山莫相憶
他年須使襄陽兒.再唱銅鞮滿街陌
