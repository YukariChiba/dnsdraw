弋陽之東當古道.有石突兀號丫頭
苔侵蘚剝風雨蝕.骨幹聳削如鑱鎪
不知何冤上訴帝.叫閽之勢難稽留
草木焦禿僅比髮.獨瞰平皋疑秀發
淺深丹頰耀晴霞.彷彿瓊梳掠初月
行人躊躇眸子眩.癡女垂羊亦何別
惜哉僞態苦冒真.土俗傳誇疑有神
陰崖黝黑崩脅腹.石眼六七流嵌根
君不見望夫嶄嶄亦頑石.似不徒然肖真魄
顢頇廟食爾何補.登進雞豚始乘隙
安得擲置八荒外.化作膏腴豐稼穡
