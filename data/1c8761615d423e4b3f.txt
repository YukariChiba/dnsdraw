六閲淳熙禩.秋高日仲辛
大君敷渙號.重屋薦明禋
玉輅興清廟.龍旂亙紫宸
雲陰連夜解.霽色一朝新
周禮樽罍備.虞韶樂舞陳
合宮天地並.侑席祖宗均
峻墄登三獻.脩楹秩百神
肅祗伸睿意.肸蠁降高旻
宣室宜膺福.慈闈亟拱宸
簪花馳萬騎.歸胙見雙親
釐事超隆古.年齡肇億春
蓼蕭覃有截.成命播無垠
惠餕頒羣后.恩波逮老臣
祝堯非健筆.徒學華封人
