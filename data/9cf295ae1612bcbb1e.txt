清晨得君書.遠意來吳中
開緘一見面.頓覺百慮空
書詞若蕭屑.怪我情不通
我豈逐物者.君亦如冥鴻
便當永相忘.何計騧與驄
聞君奮鈐槌.喝下分華戎
晚魚會千指.一一麻中蓬
朝參月破牖.暮請燈在籠
坐令萬折異.沛然俱向東
緣契乃如此.想見圭璧叢
胡爲特垂手.千里尋龐公
龐公無伎倆.只這是家風
復如多聞師.亦在兜率宮
人間最勝處.何必顔如童
會當謝朝謁.爛漫游無窮
