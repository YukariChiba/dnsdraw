孤拙竟何營.徒希折桂名
始終誰肯薦.得失自難明
貢乏雄文獻.歸無瘠土耕
滄江長發夢.紫陌久慙行
意縱求知切.才惟懼鑒精
五言非琢玉.十載看遷鶯
取進心甘鈍.傷嗟骨每驚
塵襟痕積淚.客鬢白新莖
顧盼身堪教.吹噓羽覺生
依門情轉切.荷德力須傾
獎善猶憐貢.垂恩必不輕
從茲便提挈.雲路自生榮
