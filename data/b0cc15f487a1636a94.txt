山僧有硯名龍尾.此石來從歙溪水
通明直可照髮毛.瑩滑不容安手指
案上長疑片月生.匣中自有浮雲起
蒼然顔色涵秋波.不學端州誇嫩紫
溪匠琢爲寒瓦形.如從銅雀初飄零
只仍故狀不復改.獨有亂點生繁星
高閑上人妙書札.什襲藏來時一發
拂開輕霧磨烟煤.揮灑霜毫冰紙滑
咄嗟此硯何爲哉.世上別有潤色材
胡不往焉與徘徊.日濡大筆把詔裁.無久滯此空塵埃
