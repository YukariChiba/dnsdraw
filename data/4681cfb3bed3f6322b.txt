君不見平陵班仲升.君不見句章闞德潤
二子傭書日苦貧.投筆誦經總才雋
又不見二子之後有胡生.寸管從人落魄行
往往自詫骨非賤.口述二子功與名
鑿空絕域稱使者.孝廉爲郎補中舍
都鄉拜爵金印持.定遠封侯玉門射
胡生果是大耳兒.蛟龍尺水自有時
長安乞米齒編貝.且得待詔聊免饑
不能持釣富春澤.只解校文天祿閣
丈夫豈必終落魄.他時人認傭書客
