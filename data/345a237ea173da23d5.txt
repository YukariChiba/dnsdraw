南山高.北山高.行人山下聞叫號
旁山死者何姓氏.纍纍骸骨橫林皋
鳥喧犬噪沙草白.酸風十里吹腥臊
中有一人稱甲族.蔽膝尚著長孺袍
不知嬰觸爲何罪.但惜貴賤同所遭
妻求抱尸諸子哭.魂氣滅沒埋蓬蒿
人言殺身由貨寶.山村豈得皆權豪
一言不酬兵在頸.性命轉眼輕鴻毛
龍爭虎鬬尚未决.六合一穽何所逃
振衣坐石望太白.寒林夜籟聲溞溞
