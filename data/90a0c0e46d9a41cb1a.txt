我昔遊宣城.稚節等雛鳳
稍知風物奇.未解入嘲弄
歘爾鬢負霜.歲月雜機綜
唯有謝公亭.頗復到清夢
上人宛陵秀.禪餘喜吟諷
胸中淡無畦.妙覺自能種
偶隨歐峰雲.悠然入茅棟
談間無俗調.不應亭午供
誰云佳少年.意氣極莊重
别我歸故山.索我贈言送
鄰邦古法窟.老衲妙擒縱
伽黎宴湖海.名字走梁宋
吾其從之遊.射隼期必中
勿學漢陰人.終年徒抱甕
