長門寫遍泥金帖.春風暗老如花靨
臂紗尚護紅守宮.妾命君恩盡如葉
一朝結束嫁荒陲.一馬前導五馬隨
老奚并轡相笑語.雙袖自抱琵琶啼
邊風吹碎心如夢.雲長只有孤鴻送
早知氈帳是羊車.却把黄金博青冢
向來玉鎖摇銅環.咫尺不得窺天顔
祇今墮在萬里外.日光那到祁連山
女色自矜還自悞.畫史欺君君莫怒
甘向匈奴作婦翁.而翁首禍羞千古
