東風吹雲十日雨.卧聽城頭打衙鼓
道人遠自山中來.共坐南窗濯泥土
自然高韻到羲皇.豈止微言變齊魯
萬牛回首不震掉.一葉横江且掀舞
未能入水取蛟蜃.尚欲投戈代貔虎
念公守此非一朝.木病磈瘣無枝條
已盡千峰西嶺雪.更夢八月錢塘潮
京城塵沙深一尺.是中莫留公履迹
權門蹲𠴲兒女笑.我一思之不能食
片帆無事早歸来.爲公一洗山中石
