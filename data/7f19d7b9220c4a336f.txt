桐川本無塵.況此幽閣逈
萬木含秋聲.一軒與天浄
前峯翠分滴.後谷語相應
檻下江雲歸.檐前古雪凝
巖僧對游客.湛若寒冰瑩
百慮緣心空.獨飯隨疏磬
嗟余本林壑.謬與世紛競
一作市朝人.幾傷麋鹿性
舊山別來久.蘿蔓鎖幽徑
長恐客沈深.未得歸期定
息中來此境.時覺襟韻勝
猶媿招隠心.聯爲小山詠
