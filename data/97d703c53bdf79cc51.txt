涼風西海來.直渡洞庭水.翛翛木葉下.白浪連天起.
蘅蘭委皓雪.百草一時死.摧殘負志人.感歎何窮已.
昔我睹雲夢.窮秋經汨羅.靈均竟不返.怨氣成微波.
奠桂開古祠.朦朧入幽蘿.落日瀟湘上.淒涼吟九歌.
南雲哭重華.水死悲二女.天邊九點黛.白骨迷處所.
朦朧波上瑟.清夜降北渚.萬古一雙魂.飄飄在煙雨.
