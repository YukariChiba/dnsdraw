天台隔三江.風浪無晨暮
鄭公縱得歸.老病不識路
昔如水上鷗.今如罝中兔
性命由他人.悲辛但狂顧
山鬼獨一脚.蝮蛇長如樹
呼號傍孤城.歲月誰與度
從來禦魑魅.多爲才名誤
夫子嵇阮流.更被時俗惡
海隅微小吏.眼暗髮垂素
黃帽映青袍.非供折腰具
平生一杯酒.見我故人遇
相望無所成.乾坤莽回互
