大道不居謙.八荒安苟得
木中不生火.高殿禍頃刻
誰將白帝子.踐我禮義域
空持拔山志.欲奪天地德
軹道人不回.壯士斷消息
父母骨成薪.蟲蛇自相食
鼎亂陰陽疑.戰盡鬼神力
東郊龍見血.九土玄黃色
鼙鼓裂二景.妖星動中國
圓丘無日月.曠野失南北
徒流殺人血.神器終不忒
一馬渡空江.始知賢者賊
