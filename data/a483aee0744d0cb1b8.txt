飛鴻渺天末.目送類中散
謫仙負詩狂.直欲摘星漢
白雲千丈峯.金碧美且煥
忘言老瞿曇.祇作空花觀
軒冕儻來耳.世事亦其漫
鸞鳳在赤霄.寧肯就紲絆
惟餘憂國心.撫事輒悲怨
饑饉有流離.十室九不爨
上動黄屋念.每日不遑旰
公豈愛登覽.微意寓篇翰
山僧遽傳似.字字如珠貫
勸分豈無術.未必愧鞭算
升斗倘均惠.溝壑庶少逭
福星公恐是.疇復虞歲旱
王事敢告勞.行役春過半
鬢絲禪榻畔.綸巾時一岸
溪山得勝賞.歌舞廢屢按
請頌海沂康.民謠茲可翫
