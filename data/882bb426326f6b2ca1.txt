沈沈滄淮口.植木限眾流
啟閉固有時.出納千萬舟
眷予懷抱昏.羈別相牽鉤
觀此巨派注.頗覺滯悶瘳
喧豗怒霆起.始駭久不收
既前目眩轉.足縮不敢留
朔雪下噴薄.散爲白霧浮
上懸赤油幕.旁斷縹玉旒
恐激地軸轉.人有魚鼈憂
驚嗟勢力壯.孰謂此物柔
吾思作至監.實以處上游
又欲接之口.沃蕩胸中愁
俄然漸枯涸.哮爾空泥溝
渟滀既因人.開洩豈自由
立間見底裏.咄哉爲爾羞
