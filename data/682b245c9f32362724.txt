時平循良用.墨綬紛委蛇
夫子西南英.三十朝紳拕
爰來慈衆兒.一掬芝眉和
里閭無愁嘆.卒歲知婆娑
牛解等是刃.恩染誰非波
神閑略朱墨.日永餘弦歌
及瓜賦歸歟.去去可奈何
舂容雲濤裏.一葉翩經過
羹魚飯香秈.凉衣送長哦
三年種桃李.留得春陰多
鄧挽徒虛語.禰翮方雲摩
行哉尚良食.吾君正卷阿
