穆昔南征軍不歸.蟲沙猿鶴伏以飛.洶洶洞庭莽翠微.
我遷于南日周圍.來見者眾莫依俙.爰有區子熒熒暉.
雖有不逮驅騑騑.或采于薄漁於磯.服役不辱言不譏.
子雖勤苦終何希.王都觀闕雙巍巍.騰蹋眾駿事鞍鞿.
開書拆衣淚痕晞.雖不敕還情庶幾.朝暮盤羞惻庭闈.
蜃沉海底氣升霏.彩雉野伏朝扇翬.處子窈窕王所妃.
出送撫背我涕揮.行行正直慎脂韋.業成志樹來頎頎.
