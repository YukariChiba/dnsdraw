驅車畏火傘.投扇倦風箑
起行青松徑.往就白雲榻
窈窕一壑深.蒼蒼兩崖夾
玄菟獰爪齒.白龍老鱗甲
竹樹擁青摻.花草靄叢雜
渺沫灑空巖.冷飈下危峽
始知忘解带.久坐思御裌
丹丘逢羽人.瑶琴開寶匣
古意鬰蒼茫.秋風淡蕭颯
悲蟬爲噫吟.鳴鶴相和答
歲華坐晼晚.塵路嗟隘狹
飛仙倘來歸.遺我度世法
