秋波入白水.帆去侵空小.五兩劇奔星.檣烏疾飛鳥.
盆城依落日.盆浦看雲眇.雲眇更蒼蒼.匡山低夕陽.
楚客喜風水.秦人悲異鄉.異鄉秋思苦.江皋月華吐.
漾漾隱波亭.悠悠通月浦.津橋歸候吏.竹巷開門戶.
容膝有匡床.及肩才數堵.隙光非白駒.懸磬我無虞.
體瘦寡行立.家肥安啜哺.天書憐譴謫.重作朱轓客.
四座眼全青.一麾頭半白.今來思往事.往事益淒然.
風月同今昔.悲歡異目前.四時嗟閱水.一紀換流年.
獨有西庭鶴.孤鳴白露天.
