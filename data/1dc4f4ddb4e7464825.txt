玉人欲歸留不住.南山出雲作朝雨
雨中却柅使車輪.主人重得延嘉賓
嘉賓有詩留別我.句句高奇字字新
新若新花凝宿露.高似秋天曉星布
奇於雲起成峰巒.鮫人淚珠盈玉盤
浪大月照如金線.金線交加珠可貫
玦離環合間珠圓.風生玉步聲珊珊
珍奇若此爲重賜.齋沐焚香然後看
三復吟看既忘倦.命筆和來才思緩
桃李難酬瓊玖珍.野老美芹聊贄獻
與君俱是錦江人.今幸星軺來過陳
鄉情交分忍輕別.少留可待早秋辰
秋光月華伴行色.步步隨君歸紫宸
