章泉寄我松溪茶.北苑雙井未足誇
蓋以人勝茶亦勝.况復二老文章家
松溪主人未識面.每鄉往之而咨嗟
想見讀書坐清晝.薰風兩鬢生霜華
趙晁婣睦久同志.近知往詣情愈嘉
慇懃包裹得此茗.歸來奚忍自啜耶
憐我於晁頗臭味.一旦拜此忻無涯
亟呼童奴取活水.烹煎試起瓊玉花
不但愛此瓊玉花.茶因人勝無以加
