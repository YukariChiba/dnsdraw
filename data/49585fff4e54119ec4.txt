吾州俗近古.他邦那得如
飲食猶俎豆.傭販皆詩書
今年屬賓興.詔下喧里閭
白袍五千人.崛起塞路衢
入門坐試席.正冠曳長裾
談經慕康成.對策擬仲舒
吟詩必二雅.作賦規三都
傳聞選主司.考閲須鴻儒
果然提權衡.未嘗謬錙銖
得者固驚喜.失者亦歡呼
鄉黨爲歎息.是事蓋久無
老守蒙此聲.增重西南隅
何以爲子謝.舉觴挽行車
少留盡一醉.歸駕且勿驅
