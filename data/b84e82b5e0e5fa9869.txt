我遷于揭陽.君先揭陽居.揭陽去京華.其裏萬有餘.
不謂小郭中.有子可與娛.心平而行高.兩通詩與書.
婆娑海水南.簸弄明月珠.及我遷宜春.意欲攜以俱.
擺頭笑且言.我豈不足歟.又奚為於北.往來以紛如.
海中諸山中.幽子頗不無.相期風濤觀.已久不可渝.
又嘗疑龍蝦.果誰雄牙須.蚌蠃魚鱉蟲.瞿瞿以狙狙.
識一已忘十.大同細自殊.欲一窮究之.時歲屢謝除.
今子南且北.豈非亦有圖.人心未嘗同.不可一理區.
宜各從所務.未用相賢愚.
