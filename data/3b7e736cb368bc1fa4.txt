樗翁卧南郭.宛是逍遥鄉
朝餐止半菽.暮偃仍繩床
如松生磽陵.不害材資良
少也頓絕羈.駸駸躞雲莊
十出九不售.髭根半秋霜
他時轉蓬子.頑嬉過其傍
那知胸腹中.固自儲琳琅
我曾耳清警.灑落皆天潢
謂宜神明相.衎衎臻樂康
胡爲乞刀圭.彌年對清漳
曼容隠成僻.照鄰廢堪傷
睡虎與蟄虬.兒童勿輕嘗
