名畫法書環四壁.中有米家真寶石
羣峯森聳外澗流.他物雖奇敢爭席
舊屬半山老僊人.佛印乞之如乞鄰
阿章有力負之走.一時攘取成紛綸
此石天然非琢磨.是時有水生巖阿
至今研池尚餘潤.歲月既久惜不多
幾年徒見士夫說.一旦喜看形偃月
傍連玉立兩於菟.主人照映冰壺澈
陳侯之富可敵國.會有寶光驚四塞
呼童吸盡研中水.更爲輕翻玩奇刻
不堪回首江南李.空唱多愁似春水
不如此石千載傳.玉砌雕欄等糠粃
寶晉得之真不易.身後寧知亦輕棄
只今傳玩知幾人.當日瑣窗空自祕
端歙爭名南北部.勿向雷門揚布鼓
相臺渴瓦更不須.祇合觚稜蔭風雨
