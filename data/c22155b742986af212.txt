春陽發草木.美好一同時
桃李雜山櫻.紅白開繁枝
楸英獨步媚.淡紫相參差
大葉與勁幹.簇萼密自宜
圖出帝宮樹.聳向白玉墀
高絕不近俗.直許天人窺
今植郡庭中.根遠未可移
但欣東風來.不恨和煦遲
山禽勿蹙踏.蜂蝶休掇之
昔聞韓吏部.爲爾作好詩
愛陰無纖穿.就陰東西隨
公今亦牽此.端坐曾莫疑
