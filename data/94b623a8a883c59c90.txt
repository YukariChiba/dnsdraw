少年獨識晁新城.閉門却掃卷旆旌
胸中自有談天口.坐却秦軍發墨守
有子不爲謀置錐.虹霓吞吐忘寒饑
端如太史牛馬走.嚴徐不敢連尻脽
徘回未用疑相待.枉尺知君有家戒
避人聊復去瀛洲.伴我真能老淮海
夢中仇池千仞巌.便欲攬我青霞幨
且須還家與婦計.我本歸路連西南
老來飲酒無人佐.獨看紅藥傾白墮
每到平山憶醉翁.懸知他日君思我
路傍小兒笑相逢.齊歌萬事轉頭空
頼有風流賢別駕.猶堪十里卷春風
