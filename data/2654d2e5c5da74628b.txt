白雲出山初無心.棲烏何必戀舊林
道人偶愛山水故.縱步不知湖嶺深
空巖已禮百千相.曹溪更欲瞻遺像
要知水味孰冷暖.始信夢時非幻妄
袖中忽出貝葉書.中有璧月綴星珠
人間勝絕略已遍.匡廬南嶺幷西湖
西湖北望三千里.大隄冉冉橫秋水
誦師佳句說南屏.瘴雲應逐秋風靡
胡爲只作十日歡.杖策復尋歸路難
留師筍蕨不足道.悵望荔子何時丹
