曩誰築孤亭.勝日有感遇
永懷劉隨州.因榜白雲句
遺老不能談.歲月忽成屢
綠陰斤斧盡.華屋風雨仆
吳侯七閩英.宰縣有真趣
絃歌解民慍.根節去吏蠹
材收佛宮餘.工有子來助
厦成燕雀賀.水滿鳬雁翥
四海名士來.一笑佳客聚
雲興碧山留.雲散清江去
斯須成蒼狗.皆道不如故
至人觀萬物.誰有安立處
寄語吳令君.但遣糟牀注
