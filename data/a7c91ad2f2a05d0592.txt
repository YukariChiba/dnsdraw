成都再見春事殘.雖名閑官實不閑
門前車馬閙如市.案上文檄高於山
有時投罅輙徑出.略似齊客偷秦關
日斜僕夫已整駕.顧景欲駐愁嘲訕
豈知今朝有此樂.放浪一笑開衰顔
抽身黄塵烏帽底.得意翠木清泉間
褰裳危磴窮犖确.洗耳古澗聽淙潺
豈惟頓覺宇宙廣.政爾一散腰脚頑
似聞青城縹緲處.待我歸綴仙官班
俊鷹解絛即萬里.豈比倦翼方知還
