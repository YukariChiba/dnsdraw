南山木葉赤.北山木葉黄
秋色日夜變.白露將爲霜
玄鳥去已久.候雁方南翔
携壺登高侶.滿手萸菊香
佳節不可負.而我病在床
人老自多病.何爲苦悲傷
去年重陽日.貴孫在我旁
知我愛敬客.拱立傳壺觴
十五未冠巾.總角頎而長
望其有成立.門戶生輝光
前樓千卷書.可以識義方
南畝千斛穀.可以充積倉
一旦捨我去.冰炭交中腸
萬物皆有盡.死生理之常
修短百年間.何必論彭殤
豈不自開釋.念之終難忘
長歌意無盡.歌罷還凄凉
悲風扣林木.爲我號清商
