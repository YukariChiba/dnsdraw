有客夜鼓龍門琴.風露漠漠侵秋庭
妙彈幽響落指外.此意難以兩耳聽
參橫斗轉四山寂.但聞別鶴之夜怨.離鸞之晨吟
挐音誰適鳴滄浪.寅緣葦間情衋傷
忽然浩歎聲軒昂.二十八宿俱韜藏
少焉月出流寒光.但見山蒼蒼兮江泱泱
爾乃舂容大篇.寂寞短章
謬攸一笑天所吝.亦恐此樂不可常
吾當爲君譜入渭陽操.莫彈履霜似傷孝
碧桐翠竹夜生寒.折楊皇華何足道
人生百年幾今夕.我思古人心忽忽
黄金擬鑄鍾子期.此言每墮槐安國
