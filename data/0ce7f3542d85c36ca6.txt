曩笑長者言.感恨歲時遽
不云笑未幾.倐已及衰路
却懷眼中人.落落星向曙
寧無新相知.論新不如故
夫子惠然至.適慰離羣慕
締交三十載.契闊不同處
醜老向來妍.鬢黑今也素
伐木喜求舊.谷風念將懼
我顧濫榮班.君乃嘆奇數
根柢假容進.纏牽以長誤
久領一麾行.江湖極沿泝
杯酒曾未款.僕夫告方具
前樂暫還衿.後戚已盈慮
丈夫固有志.膂力經世務
何必常相從.卑若堂下屨
歲滿亟來旋.中朝著翔步
