沿途聽潺湲.蒙茸冒沙石
誰知此山下.千里在咫尺
潭潭光明宮.皎皎心印宅
石細泉自香.水凈林逾碧
太清無潛鱗.至弱而能力
玉龍出蒼峽.威勇壯莫敵
風雨填空來.萬夫助推激
座中起波濤.足下殷霹靂
我來縱雄觀.神意了莫逆
心鏡浄表裏.坐久萬籟息
悠然到平淡.渙若春冰釋
棲遲羅書記.想像劉賓客
勝緣在山閒.每至忽有得
何以謝山靈.作詩慰岑寂
