劉侯一諾重.勝獲金百斤
秀句忽復出.華名愧微薫
但憐溝中斷.枉錯黄金文
君欲强推轂.誰當爲解紛
顧我絕世好.百念獨此勤
鵲尾得古製.鷓鴣玩斑紋
時從孤巒頂.看上秋空雲
遂作小方寮.調護留清芬
忘言聊復爾.念意亦可欣
了知法界中.清静無五葷
倘非此地勝.是妙數得聞
誰知几席間.中有造化恩
遂此草木性.一氣蒙氤氲
