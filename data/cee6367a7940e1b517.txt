誰賦梅花詩.擬繼三百五
昔聞林居士.幽棲賁巖塢
瓊章雖在人.玉樹已埋土
湖山今寂寥.五雲謾無雨
夫君擅文章.頗以詩自許
芬芳春草生.光芒夜珠吐
人間再生島.名在詩書圃
錦囊貯西施.佳麗生百娬
翱翔道家山.文采動人主
陽春定能和.白華應可補
後生誰敢當.柏直口尚乳
老夫幸未疲.腰劍猶能舞
