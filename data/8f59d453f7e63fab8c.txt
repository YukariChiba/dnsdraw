簿書有餘閒.春日亦已永
況逢佳節休.朱墨得暫屏
名園跨江郊.危檻俯千頃
平蕪雨初勻.弱柳風自整
芳尋寄蕭散.意適忘醉醒
持觴挹花色.散策步林影
雖無歌舞妍.所愛亭館靜
佳辰天氣清.泉水助幽冷
緬懷山陰會.脩竹带崇嶺
應知佳客臨.懷抱均一騁
君看結綺地.茨棘翳眢井
當時擘牋人.正復對此景
江山幾興廢.歲月侵老境
但願中聖賢.疇能計鐘鼎
