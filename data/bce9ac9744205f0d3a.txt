大禹不到處.石壁誰鑿開
雲端欲相搏.飛出白雲來
餘沫亂飛雪.雄聲敵春雷
泝流湧百尺.銀山陟崔嵬
顧我雖逐客.解雨已春迴
嗟此天盡處.胡爲乎來哉
萱堂有垂白.蓬室紛提孩
內外三百指.奔竄若爲懷
我疑雲水間.亦有天下才
何時日三錫.一振紀律頹
羲和儻中天.六合無氛埃
鼠壤與蟻穴.不風當自摧
坐令陋巷中.依舊樂顔回
亦能書夷狄.朝會叩天階
