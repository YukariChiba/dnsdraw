嵯峨補陀山.下視海水流
風波定以梢.穩穩濟川舟
皇穹祐炎祚.黍稌慶有秋
繄誰致此祥.上相今伊周
赫赫命世賢.師道輔前旒
暨湯同格天.康濟仰廟謀
向來三邊塵.化作和氣游
橫戈枕月戍.擊壤歌西疇
小春明日是.泰階射斗牛
見說老人星.交曜光九州
宣勸下紫宸.雕盤羅珍羞
北禁詔墨香.昌熾頌魯侯
鯫生戴厚恩.一詩何能酬
擬辦八千首.從今歲歲投
