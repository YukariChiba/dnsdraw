美人隠於茶.性與茶不異
苦澀知餘甘.淡薄見真嗜
肯隨世俱昏.寧墮衆所棄
靈雨滋山腴.迅雷起龍睡
野草未敢花.春芽早呈瑞
鬭水須占一.焙火不落二
趣深同誰參.雋永時自試
葱薑勿容溷.瓜蘆定非類
標名寓玄思.微吟寫清致
成我君子交.從彼俗客恚
嚼芳憩泉石.包貢免郵置
遼遼玉川翁.千載共風味
