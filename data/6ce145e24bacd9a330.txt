北園數畝官牆下.嗟我官居如傳舍
滹沱北渡馬踏冰.西山病歸花已謝
落英不見空繞樹.細草初長猶可藉
空園一鎖不復窺.不覺芳蹊繁早夏
隔牆時時聞好鳥.如得嘉客聽清話
今朝試去繞園尋.綠李橫枝礙行馬
蒲萄憶見初引蔓.翠葉陰陰還滿架
紅榴最晚子已繁.猶有殘花藏葉罅
人生有酒復何求.官事無了須偷暇
古云伏日當早歸.況今著令許休假
能來解带相就飲.爲子掃月開風榭
