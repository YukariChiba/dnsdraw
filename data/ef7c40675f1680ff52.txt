高旻振爽籟.蒼雁鳴芳洲
傾城餞茂宰.鄉耋羅藻舟
茂宰藴淵道.厥源泝伊流
字甿振仁策.範俗惇聖猷
夷心灼理要.政簡吏統周
芳風被儒肆.惠澤淪農疇
魯封有馴雉.張廷無訟牛
慨茲戒徂兩.離衷鬰綢繆
贈我茂叔蓮.紉君晏子裘
慶霄𥉻鳳躍.神囿瞻麟遊
世道日以隘.民瘼誰克瘳
厲志抗遐業.吹萬溥九州
揆予忝皇鑒.敷文免征愁
行行重行行.夷庚無駐舟
