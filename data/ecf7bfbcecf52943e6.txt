生世可無友.吾友得仁叔
行己嚴尺度.色夷氣清穆
蠅頭觀世態.麈尾露心曲
大江渺愁人.風欲飽帆腹
重陽兩日是.不共一杯菊
吾儕跡浮萍.同是客京轂
作討俱出此.正爾未免俗
倘有廩可指.一笑如魯肅
寒窗共短檠.何用戒征軸
所以窮杜陵.恨欠突兀屋
波寒凈沙石.露重老林木
莫言衣带水.後會殊未卜
越山君舊遊.我亦曾寄目
邇來平安否.細與問修竹
