何物壯不老.何時窮不通.如彼音與律.宛轉旋為宮.
我命獨何薄.多悴而少豐.當壯已先衰.暫泰還長窮.
我無奈命何.委順以待終.命無奈我何.方寸如虛空.
懵然與化俱.混然與俗同.誰能坐自苦.齟齬於其中.
舒姑化為泉.牛哀病作虎.或柳生肘間.或男變為女.
鳥獸及水木.本不與民伍.胡然生變遷.不待死歸土.
百骸是己物.尚不能為主.況彼時命間.倚伏何足數.
時來不可遏.命去焉能取.唯當養浩然.吾聞達人語.
