冊府號冀北.一時聚奇材
嗟我雖末至.尚及相追陪
胡子真老驥.元章蓋龍媒
爾來厭名韁.蹙踏游九垓
王子乃汗血.疑是西極徠
忠精貫日月.聲名震陪儓
君王市駿骨.得此七尺騋
秣以天山禾.貯之黄金臺
玉勒綉羅鞍.映带文錦韉
謂言開道路.亦復薄蓬萊
乞歸丞相府.連月書百回
東郊台公姓.笑渡濤江雷
奉身信美矣.體國安在哉
帝家十二閑.何嘗列駑駘
遲子復立仗.來歸勿徘徊
