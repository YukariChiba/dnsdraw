江山信美非吾土.王粲登樓意凄楚
麗譙井幹高則高.未免綺羅相滓污
君家華屋照城隅.丹壁重重不知數
誰令作此三層樓.雪脊干霄千尺所
幾番貽書來索詩.只許歸田爲君賦
快哉今日真得歸.無復黄塵涴巾屨
試凭欄干俯人世.城郭村畦可枚數
四山雲物任卷舒.大江波濤恣吞吐
曉看紅日上滄溟.夜見冰蟾轉天宇
四明山水秀東南.祇恨青山不肯入城府
我家朗朗屋百間.欲創一樓兄未許
羨君輪奐日日新.鼛鼓一聲紛郢斧
眼明見此高突兀.騷人當得江山助
我久欲歸未得間.門巷相望纔尺五
賦詩幸不負前盟.但慚筆底無風雨
從今造門不復問主人.醉倒樓上君莫嗔
