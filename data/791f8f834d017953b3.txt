皖伯疏封有故城.新堂猶寶李翺銘
三峰秀出塵區外.二水空流戰血腥
在昔建邦專地勢.祇今誤計寄沙汀
集鴻底處容棲宿.冠鶡何人稱使令
輪對適當三館彥.忠純能聳四聰聽
俄聞命綰邦侯組.應是名題御坐屏
地有險夷何可擇.事方艱棘不遑寧
扶持羸憊爲耕叟.收斂奸雄作戰丁
遺愛重尋朱邑廟.壯圖仍訪呂蒙亭
可能舊觀珠還浦.試拓新規刃發硎
少待烽烟清紫塞.却持筆橐侍彤庭
男兒莫作分携恨.勳業相期汗簡青
