前歲公開府.鄰疆我適移
山坳深遣戍.齋閣遠投詩
去國哀王粲.逢人說項斯
春秋其我罪.觀過可仁知
流轉今初定.保持端自誰
筆難窮記牘.禮欲簉賓墀
累日方求棹.傳聞遽解龜
只云那有是.及此信無疑
春事崢嶸際.農工勸相時
吾曹一身計.父母百年思
鴈渚新浮綠.楊堤亦褭絲
茲時繫船地.異日寄書期
學道安時順.餘寒近酒宜
臨分意無盡.公爾豈其私
