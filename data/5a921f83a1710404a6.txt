郡政今良吏.門風古縉紳
萬年唐社稷.一箇哭麻人
憤烈身先死.敷敭氣益貞
天乎資大寶.泰矣見忠臣
得罪鍾多故.投荒豈是迍
玉寒方重澀.松古更青皴
鵬𪄚寧唯白.龍多豈止荀
道孤梳有雪.恩重淚盈巾
喻蜀須憑草.成周必仗仁
三峰宵旰切.萬里渥恩新
賦鵩言無累.依劉德有鄰
風期仁祖帽.鼠訝史雲塵
禪叟知何幸.玄談有宿因
雙溪逢陸海.荆渚遇平津
落日愁聞笛.何人爲吐茵
生徒希匠化.寰海仰經綸
疾愈蟬聲老.年豐雨滴頻
劉虬師弟子.時喜一相親
