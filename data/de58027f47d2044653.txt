稟朔華夷會.開春氣象生.日隨行闕近.岳為壽觴晴.
作睿由稽古.昭仁事措刑.上玄勞眷佑.高廟保忠貞.
星變當移幸.人心喜奉迎.傳呼清禦道.雪涕識臣誠.
鼎飪和方濟.臺階潤欲平.扶天咨協力.並日召延英.
金躍洪爐動.雲驅眾蟄驚.關中留王氣.席上縱奇兵.
累降搜賢詔.兼持進善旌.短轅收驥步.直路發鵬程.
自乏匡時略.非沽矯俗名.鶴籠何足獻.蝸舍別無營.
羸帶漳濱病.吟哀越客聲.移居荒藥圃.耗志在棋枰.
醉忘身空老.書憐眼尚明.偶能甘蹇分.豈是薄浮榮.
慮戒防微淺.x知近利輕.獻陵三百里.寤寐禱時清.
