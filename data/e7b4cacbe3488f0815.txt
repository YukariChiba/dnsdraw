薰風南來.木榮於茲
木榮幾時.黄落從之
逝其須臾.坐成四時
今我不學.殆其已而
天旋地遊.日月其根
形息氣徂.不亡者存
去鄉離家.莫肯過門
猗歟先師.不我疵陋
褰衣示珠.俾我復舊
自我來歸.十年不富
孰蠹孰蠱.惟汝自疚
冉冉榮木.霜華將墜
天黑路長.屹蹶可畏
隸也不力.奚取六驥
脂車著鞭.一息而至
