華藏萬竿玉.何殊辟疆園
城中最佳處.時復過高軒
危亭望北郭.依依遠人村
露葉有佳色.桃蹊亦無言
纍纍古藤陰.附石如菖蓀
下有小衡霍.巑岏列兒孫
方池是魚樂.水作千里渾
座滿北海客.文追謫仙論
襟期樗散鄭.目繫忘言温
斯須接棋戰.堅壁如轅門
不有覆舟慮.寧爲注金昏
越醫死更起.齊霸亡爲存
日入萬籟息.羈禽趣林奔
林間屹層臺.此豈蕭公墩
徜徉步松月.香露時披紛
胡床興不淺.點綴無微雲
