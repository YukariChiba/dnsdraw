綠野扶風道.黃塵馬嵬驛
路邊楊貴人.墳高三四尺
乃問里中兒.皆言幸蜀時
軍家誅戚族.天子捨妖姬
羣吏伏門屏.貴人牽帝衣
低回轉美目.風日爲無暉
貴人飲金屑.倏忽舜英暮
平生服杏丹.顏色真如故
屬車塵已遠.里巷來窺覰
共愛宿妝妍.君王畫眉處
履綦無復有.履組光未滅
不見巖畔人.空見凌波襪
郵童愛踪跡.私手解鞶結
傳看千萬眼.縷絕香不歇
指環照骨明.首飾敵連城
將入咸陽市.猶得賈胡驚
