平野浩空闊.危甍兀岧嶢
臘盡風日好.春回冰雪消
朱弦試揮手.度響何翛翛
此意復誰共.古人今寂寥
眷彼澤中鴻.欻起如回飆
悠然薄天末.去去不可招
愧無雙羽翰.萬里同飄颻
人生本蕭散.知慮勞煎燒
恈恈覘聲利.傴僂隨紛囂
安知出世間.造適皆逍遥
帝鄉果何在.久願追松喬
行歌歸去來.五斗空折腰
