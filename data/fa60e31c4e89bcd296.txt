茲山嵯峨冠天下.一徑縈雲行兩舍
始窮絕頂見招提.碧閣丹樓屹如畫
門前池水滀蜿蜒.座上風雷驚晝夜
峨眉五臺誇壯觀.品目真不此爲亞
偉哉南師非世人.開荒闢土初椎輪
寥寥相望三百載.廢興一一難具陳
丹丘大士來鼓舞.氣象煥發重增新
投金輸贐走南北.法雨所被無涯津
虛堂選勝得佳處.隆簷巨棟成逡巡
窗扉洞達舒兩目.異景錯出羅蓁蓁
朝雲夜月常萬頃.寒光炯炯如鎔銀
堂中隠几人何似.湛若玉毛懸秋旻
牓名圓鏡示來客.庶使方寸無緇磷
