天晴萬里無纖風.江平水面磨青銅
光華逸發萬物上.精氣敻與扶桑通
我行江漢道苦惡.十步九折遺西東
况遭積雨駕高浪.沙翻石走相撞舂
操舟衆工立噤㾕.濕櫓鑽火磨星紅
荒蹊成潴尺寸礙.永日四望無人蹤
一時得意數蛙黽.鳴躍振踞泥塗中
陰消陽勝有先兆.宇宙丹翠含沖融
今晨霾曀一掃蕩.羲和徐行驅六龍
眼明意豁萬事快.預喜來年麰麥豐
