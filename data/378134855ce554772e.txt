敬公太古明月服.愛公九天寒露漿
畏公龍泉太阿劍.喜公班虎花蛇囊
月中含月作懷抱.露表滴露生清凉
風塵澒洞要英傑.太平潤色須文章
公昔荷橐侍紫皇.公今握符坐建康
綸巾羽扇夏日靜.鳴鳩乳燕南風長
青天有月來堂堂.白鷺分水鳴湯湯
城頭獨立是誰子.身長七尺鬚眉蒼
袖藏古劍咸陽市.淚逐東風灑桃李
一心只望金陵飛.未到三更已千里
北斗錯落垂寒光.願公提起掃八荒
刺人如影那見血.激天孤竹和空桑
