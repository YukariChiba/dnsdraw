鵾弦鐵撥世無有.樂府舊工惟尚叟
一生喙硬眼無人.坐此困窮今白首
翠鬟女子年十七.指法已似呼韓婦
輕帆渡海風掣回.滿面塵沙和淚垢
青衫不逢湓浦客.紅袖漫插曹綱手
爾來一見哀駘佗.便著臂韝躬井臼
我慚貧病百不足.强對黄花飲白酒
轉關濩索動有神.雷輥空堂戰窗牖
四弦一抹擁袂立.再拜十分爲我壽
世人只解錦纏頭.與汝作詩傳不朽
