焚坑禍作逃園綺.明哲保身寧餓死
溺冠嫚駡又一春.織畚鼓刀恬不恥
子房託疾封留歸.齊魯大臣那可知
此意寥寥二百載.阿諛往往居帝師
中興天幸有光武.下士謙恭冠千古
布衣本以道義交.不問故人登九五
朅來過我路幾程.征衫猶作戰血腥
睡餘伸足稍加腹.安得細事關天星
歸與宜審苞桑戒.勿念潔身增嘆慨
君持柔道理乾坤.我把絲綸老湍瀨
