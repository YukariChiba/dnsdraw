好去嵩陽客.清河穩放船
東州新學校.南郭富林泉
悟道先生敏.爲文子弟傳
烏皮常隠几.黄絹動成篇
太尉風流在.裴休理性玄
老松生幹直.大海得珠圓
肆筆君房好.論才賈傅傳
尚書行給札.博士久虛員
獻策諸公喜.談經衆手編
長鯨鱗鬣就.儀鳳羽毛鮮
小子甘環堵.窮途懶著鞭
家貧門外轍.酒價杖頭錢
官冷雖知命.身閒學問禪
功名看異日.交契懶同年
明月行梁苑.凉風度潁川
叫閽宜上疏.負郭莫歸田
散飲盃投地.更闌斗挂天
離懷吟不足.彈斷古琴弦
