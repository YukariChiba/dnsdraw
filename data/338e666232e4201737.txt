南風吹麥麥穗好.饑兒道上扶其老
皇天雨露自有時.爾恨秋成常不早
南山壯兒市兵弩.百金裝劍黄金縷
夜爲盜賊朝受刑.甘心不悔知何數
爲盜操戈足衣食.力田竟歲猶無穫
饑寒刑戮死則同.攘奪猶能緩朝夕
老農悲嗟淚沾臆.幾見良田有荆棘
壯夫爲盜羸老耕.市人珠玉田家得
吏兵操戈恐不銳.由來殺人傷正氣
人間萬事莽悠悠.我歌此詩聞者愁
