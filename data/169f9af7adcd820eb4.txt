朱門連大藩.知是故人宅
登門一笑懽.忘其身是客
叢林斷岸西.聚落一水隔
欲知往來數.雞犬亦相識
人情改朝夕.世議苦迫窄
公輩月輪高.不涴濁流色
撥書臥清曉.井汲聞餘滴
職嚴賓謁少.境靜意自適
嗟余眷閭里.邊風馬嘶北
公賢義當親.此外吾何擇
瘴痾蘇晝簟.小寢喧鼻息
夢驚哦公詩.清懽洗岑寂
