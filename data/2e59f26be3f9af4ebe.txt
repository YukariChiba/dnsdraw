我本山中人.勉强束冠带
欠伸輒有拘.似被天工械
誰令作此來.政爲窮所賣
規彼五斗粟.折腰何足怪
敢希拄頰傲.寧免望塵拜
平生浩然氣.摧落甘伍噲
茲軒粗可人.虛名供眼界
得從黄嬭遊.佳處時一解
多生作蠹魚.復此償書債
雖抗塵土容.耿耿氷壺在
同僚多俊遊.臺閣鵷鴻輩
胸中有雲夢.畧不見芥蔕
吏師有龔黄.民賊絕蜂蠆
而我躡後塵.嘉穀雜稊稗
詩壇欲尋盟.恐墮拋磚戒
翻思石鼎句.自取侯郎敗
終期探理窟.一洗荆榛隘
得肉姑置之.大嚼聊發快
