郊原二月天.節物屬丹素
山風欻雪花.野屋欲冰柱
破除酒邊興.截斷口前句
誰將萬玉妃.一一事嬌妬
東皇不無情.退縮自失據
史君文章家.客子舊能賦
茲游豈偶然.擬作袖手去
江梅孤舊約.桃花悵前度
漂忽幾何時.林影映沙步
層雲放曒日.瑩澈等僧悟
一笑百慮餘.如世有晚遇
預知詩及門.新語謝鹽絮
