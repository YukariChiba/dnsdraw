寒窗積雪生虛明.玉壺風折層簷冰
朱霞秀色妙公子.理絃燈下聲亭亭
遊絲兩兩掛孤月.雙聲應手無留停
月寒照戶砌蟲泣.雲凍出浦邊鴻征
蒼蠅撲紙窗欲透.蜾蠃穴桑兒未成
琵琶寬詳雙韻切.含凄盡向絃中說
酒酣疏綺雜娛嬉.誰道壯夫心更折
一從敵騎下河南.學得聲容難辨別
鷓鴣金屋沸歌吹.鼠頭寶陌行靴襪
帕腰慢舞作彎弧.捉耳釂觴真折馘
眼前猶聽舊歌辭.鳳韶豈獨鏘虞時
罷彈三喟寢不熟.風定寒江靜夜悲
