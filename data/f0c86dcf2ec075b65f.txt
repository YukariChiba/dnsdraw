猗猗堂下竹.我來初萌芽
生意甚蹇薄.纔能出泥沙
狂霖一夕作.霹靂連轟車
回首未幾日.其成何速耶
修然數尺高.秀色蔚以佳
餘陰過盆池.喜躍見魚鮭
乃知地道敏.不待歳月賖
念彼遠遊子.聨翩入京華
勢利勇奔趨.被服爭豪奢
外雖逐喜好.顧盼相陵夸
中乃昏智識.有損無増加
曾竹之不如.徒比草木花
經風已簸落.枯槁良可嗟
而我方涉世.浩渺無津涯
因竹亦自悟.慨歌窗日斜
