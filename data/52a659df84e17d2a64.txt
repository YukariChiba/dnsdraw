丈人養痾卧.此道取衆棄
强飯尚可飽.力田苦常匱
欲從羣兒嬉.出語不娬媚
軒窗坐風凉.編簡勘遺墜
自安井无禽.未歎旅焚次
夏暑極陽功.時霖作陰事
呼兒疏藥畦.植杖按瓜地
南山雲氣佳.北極冕旒邃
自欣鬚髮白.得見衣裳治
山林收枯槁.草木洗憔悴
舐痔以車來.探珠遭龍睡
腹便時蒙嘲.身退得自恣
伊優無下僚.骯髒謝高位
誰能領斯會.好在漆園吏
