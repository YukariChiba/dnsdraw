早探梅春南俗慣.今年不料寒裂骭
梅花索價似太高.雖現幽姿猶匿半
小小樽前白玉盤.忽移全樹教吾看
僅高一尺輒崢嶸.纔吐數枝如爛熳
遠觀不足近視之.始覺是真還似幻
笑問主人誰所爲.疑是女媧殘手段
鍛石所傳非有方.補天之妙人無間
滿堂坐客俱眼生.吾其付之一笑粲
大庾嶺頭春寒空.猶是陽和假相換
認假爲真世所同.莫怪此花渠改觀
吾將真假一樣看.豈爲造化小兒玩
