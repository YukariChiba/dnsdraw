一葦湘可航.風濤逮春深
裴臺咫尺地.勇往復雨淫
窗前幾紅藥.俯首如不禁
悠悠覽物化.了了知予心
卜鄰得佳士.問學方駸駸
端如雲間鶴.不受塵埃侵
應門有長鬚.杖策許相尋
匪爲食有魚.杞桋采牆陰
聽我清廟詩.三歎有餘音
洋洋百世下.斯道豈陸沉
君看有本源.發端自涔涔
願君勉勿倦.抱膝試長吟
儻臻名教樂.何必懷山林
新詩尚來嗣.庶以貽規箴
