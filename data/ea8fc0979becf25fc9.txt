陶令遺世情.尚餘愛菊念
菊亦有可愛.愛之苦不厭
我觀傲霜枝.真金赴烈焰
道韻輕園綺.孤標敵鍼奄
配以靖節名.萬古不爲忝
况茲中央色.獨許此君占
凝然端正姿.不受紅紫艷
草木吾味同.世情那得染
璀璨歸來辭.斯言了無玷
偶亦愛此花.秋來朝暮饜
富貴兩浮雲.天地一旅店
是中論饑飽.本自無贏欠
便擬學淵明.奈此才不贍
菊資三徑荒.酒須十分灧
待讀悠然句.乃無雍徹僭
但論廣文詩.瘧愈不須砭
