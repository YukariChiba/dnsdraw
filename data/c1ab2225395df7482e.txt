紅雲逐水流.春事隨飛揚
昔嗟節序移.今苦歲月長
洊爲蕭水遊.物是人則亡
西園得逍遥.暫寄風雨床
欒欒荆棘中.尚餘頳紫粧
晚芳衒鮮妍.婉娩春滿堂
倚欄俯澄碧.浩蕩花藕塘
壽柏虬龍姿.古桂鴻鴈行
幽禽三五弄.髣髴疑宮商
林園豈不好.惆悵辰匪良
辰良其何時.世運安有常
我欲把犁鋤.老此桑麻鄉
却虞遠城市.物怪尤披猖
不如依墳壚.結茅千仞岡
寄玄而棲白.抗志於羲黄
清泉碧嶂間.歿則於斯藏
