清晨登天壇.半路逢陰晦.疾行穿雨過.卻立視雲背.
白日照其上.風雷走於內.滉漾雪海翻.槎牙玉山碎.
蛟龍露鬐鬣.神鬼含變態.萬狀互生滅.百音以繁會.
俯觀群動靜.始覺天宇大.山頂自晶明.人間已滂沛.
豁然重昏斂.渙若春冰潰.反照入松門.瀑流飛縞帶.
遙光泛物色.餘韻吟天籟.洞府撞仙鐘.村墟起夕靄.
卻見山下侶.已如迷世代.問我何處來.我來雲雨外.
