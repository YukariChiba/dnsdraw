昔君與我夜對床.知君著意選專房
爲言東鄰有女寶.胡不貯之芸輝堂
君時爲我一慫慂.以斗量金買嬌寵
小君有德比孟光.不妬不嗔迴盼重
懸知仙果結子遲.三年乃字玉麟兒
君家多産渥洼種.英物生來骨定奇
莫嫌外家不足數.有子端能貴其母
舊聞絡秀有伯仁.今見英娘生阿武
萱堂一笑顔生春.從此含飴日弄孫
他日公侯當衮衮.鳳將九子俱青雲
犀錢利市人爭覓.我獨流涎不能得
假饒此事卿無功.不道薦賢功第一
