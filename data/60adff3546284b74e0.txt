天地産衆材.任材謂之智
棟桷與楹杙.小大無有棄
方者以矩度.圓者中規制
嗟爾木之癭.何異肉有贅
生成擁腫姿.賦象難取類
檃括所不施.鉤繩爲爾廢
大匠睨而往.惻然乃有意
孰非造化功.而終朽不器
刳剔虛其中.朱漆爲之僞
斟漿挹酒醴.施用惟其利
犧象非不珍.金罍豈不貴
設之于楹階.十目肯注視
幸因左右容.反見爲奇異
人之于才性.夫豈遠于是
性雖有不善.在教之揉勵
才亡不可用.由上所措置
飾陋就其長.皆得爲良士
執一以廢百.衆功何由備
是惟聖人心.能通天下志
