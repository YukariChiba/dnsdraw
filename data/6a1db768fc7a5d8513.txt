自我心存道.外物少能逼
常排傷心事.不爲長歎息
忽聞唐衢死.不覺動顏色
悲端從東來.觸我心惻惻
伊昔未相知.偶遊滑臺側
同宿李翺家.一言如舊識
酒酣出送我.風雪黃河北
日西竝馬頭.語別至昏黑
君歸向東鄭.我來遊上國
交心不交面.從此重相憶
憐君儒家子.不得詩書力
五十著青衫.試官無祿食
遺文僅千首.六義無差忒
散在京洛間.何人爲收拾
