百鍊鏡.鎔範非常規.日辰處所靈且祇
江心波上舟中鑄.五月五日日午時
瓊粉金膏磨瑩已.化爲一片秋潭水
鏡成將獻蓬萊宮.揚州長吏手自封
人間臣妾不合照.背有九五飛天龍
人人呼爲天子鏡.我有一言聞太宗
太宗常以人爲鏡.鑒古鑒今不鑒容
四海安危居掌內.百王治亂懸心中
乃知天子別有鏡.不是揚州百鍊銅
