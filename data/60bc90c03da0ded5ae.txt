碧瓦照日生青煙.誰家高樓當道邊
昨日丁丁斤且斲.今朝朱欄橫翠幕
主人起樓何太高.欲誇富力壓羣豪
樓中女兒十五六.紅膏畫眉雙鬢綠
日暮春風吹管弦.過者仰首皆留連
應笑樓前騎馬客.腰垂金章頭已白
苦貪名利損形骸.爭若庸愚恣聲色
朝見騎馬過.暮見騎馬歸
經年無補朝廷事.何用區區來往爲
