妄身臨鏡照影.影與妄身不殊
但欲去影留身.不知身本同虛
身本與影不異.不得一有一無
若欲存一捨一.永與真理相踈
更若愛聖憎凡.生死海裏沉浮
煩惱因心有故.無心煩惱何居
不勞分別取相.自然得道須臾
夢時夢中造作.覺時覺境都無
飜思覺時與夢.顛倒二見不殊
改迷取覺求利.何異販賣商徒
動靜兩亡常寂.自然契合真如
若言衆生異佛.迢迢與佛常踈
佛與衆生不二.自然究竟無餘
