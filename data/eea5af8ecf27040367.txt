病驥伏長坂.悲鳴想戎軒
游魚落枯肆.墮淚臨河墳
人生道脩阻.趼足窮崑崙
沈淵探驪頷.一跌萬鬼鄰
我老不解事.區區算沙塵
讀書亦良苦.內視餒且貧
爲文富詼笑.初不救否屯
爾來自箴切.習氣不復存
方將補黥劓.寂兀謝世紛
朝露視窮達.春冰釋癡嗔
君胡創推激.發我惰與昏
如君東吳秀.俊拔昔所聞
名駒始就秣.意氣已不羣
抗髒市門客.豈堪同日論
