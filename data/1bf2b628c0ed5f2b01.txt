連侯愛畫魚.李侯愛畫山
詩情動幽懷.摹寫不少閒
騷雅移丹青.妙寄雲水間
翻然欲登涉.試尋芷與蘭
我不一音解.早年便挂冠
養拙頹簷下.任真亦足歡
敵騎踐江浙.少長奔荆蠻
却行虎狼區.益知行路難
亂來戰未息.老去食轉艱
前年治南畝.頗喜人牛安
力耕日以廣.心事日以寬
行當遂野性.策杖尋江干
雲深幾茅屋.柳映一柴關
扁舟鳴撥剌.危亭秀孱顔
安得兩玉人.鄰曲相追攀
真賞會心處.應當謝毫端
長哦洗兵馬.隨意羅杯盤
伯雅要傾倒.莫厭數往還
願如三徑松.餘生同歲寒
