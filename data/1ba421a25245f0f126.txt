春事已過半.豫懷風雨憂
苦無親朋樂.自携兒女遊
丁山峙城南.老稚載一舟
狹徑登詰曲.軒窗居上頭
遐觀接去鳥.俯視臨清流
溪花正爛漫.堤柳綠且柔
杳靄煙雲間.前瞻帝王州
田野亂棋布.山川莽相繆
病妻不能飲.取酒自勸酬
鮮妝誰家婦.造席爲我謳
風光亦可醉.景物似見留
惜無百金資.買此林壑幽
歲月實易得.里閭尚沈浮
歸來暮鐘響.蘋風動滄洲
