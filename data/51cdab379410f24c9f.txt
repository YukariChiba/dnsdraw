青山照濡須.江駛不可渡
當年黄鬚兒.跨馬識其處
奸雄有遺跡.草木尚西顧
孤城千家邑.政爾橫故戍
翩翩佳公子.儒雅稱風度
金門向蓬萊.曾未試闊步
疇令一官卑.僅乃高尉簿
得非多言窮.定坐能詩故
相從十年間.了不見喜怒
千金第深韞.至寶可輕付
江山落君手.判斷得佳句
誰歟招得仙.我欲起謝傅
似聞王師出.鼙鼓近營駐
老生固常談.愚者亦千慮
一樽別時酒.且用慰遲暮
去去無久留.功名有夷路
