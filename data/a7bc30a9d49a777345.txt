我來雲巖夏初吉.巖洞向晚開新蟾
晴空飄飄雨花坐.護此燕几垂飛簷
老僧閉門一榻外.但有瓶鉢雲火匳
人間日車手可熱.道上火繖官爭炎
不知此地蔭冰雪.崖花石蔓駢濃纖
傳聞仙人有蛻骨.玉塔未許窺幽潛
行人各走記名姓.浪費粉板相黐黏
不知蘇黄巖上字.端有妙處垂緗縑
至今巖泉瀉千仞.似與二老爭森嚴
斯游與子固不薄.一餉喜逐清賞兼
稽首林間古石佛.面目慈悲雄鬚髯
狐狸騎項鼠遶膝.蒼苔蘚剝侵裙襜
我願石佛須少忍.欺善怕惡神所殲
君不見邇來石佛勝銅鬼.會煮翁仲烹飛廉
