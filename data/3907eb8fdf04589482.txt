幽居久不樂.心死如濕灰
聞言山有池.仙客曾流杯
披衫向西坐.欲望無崇臺
何當命遊宴.盡聚不羈才
顧恐狹隘地.未足開吾懷
仰手斸河漢.决向天南來
移舟復轉嶽.壅遏成環迴
橫持北斗柄.量盡酒星醅
箕踞接下流.一歃空千罍
八風助吟倡.萬怪供嘲諧
醉來散髮卧.蠅聲視霆雷
冷笑勢利子.茫茫塵土堆
