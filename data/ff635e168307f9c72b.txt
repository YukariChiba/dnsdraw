城東古雙泉.清駛給萬家
缾罌晝夜給.舶賈雜鄰娃
蠻童與蜑女.赤脚兩髻丫
常苦藻荇繁.滋蔓掩白沙
蕭疏失林影.聒聒鳴亂蛙
十夫勇善沒.入水初紛拏
詎勞斧鉞誅.芟荑費鋤杷
除惡去根本.無令再萌芽
依憑絕纖鱗.驚懼失老蛇
風吹有縠紋.月照無纖瑕
銅盆湛冰雪.石鼎發乳花
餘波及農圃.父老免嘆嗟
