棣萼相榮華.鴒原同急難
富貴何足羡.名節在所完
吾家諸弟昆.擢秀森琅玕
雖無金朱樂.顧有道義歡
故人豈不多.誰念范叔寒
卜築九峰下.庇此拙且頑
山光入户牖.溪水清不湍
我屋雖無華.容膝審易安
田疇半莨莠.念兹歲方艱
虛室味圖史.小圃蓻茝蘭
蕭然寂寞濱.庶保餘齡閒
哲弟富才業.壯志思昭姦
勉哉振此道.吾方閒處看
