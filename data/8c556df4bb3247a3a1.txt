運有榮枯.道有隆汙
吉凶福禍.相爲乘除
歷覽舊載.變滅紛如
或以貪殘.或以逼誅
莫知其端.爲之長吁
予少愚蠢.不能奔趨
翛然物表.與古爲徒
彼是兩忘.乃道之樞
庶幾中庸.匪疾匪徐
不事王侯.不遊國都
高尚其事.猗那其居
煙霞沖澹.松竹扶疎
來往忘機.山澤之癯
荷裳芰製.可曳可婁
竺墳魯誥.可卷可舒
逍遥林壑.寧畏簡書
臨清坐茂.洽比禽魚
自守玄默.死生弗渝
安時處順.其樂只且
