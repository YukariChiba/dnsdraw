危亭頂鄂渚.欲上初不敢
肩輿躡崢嶸.眼界驚坎窗
青山繚江湖.烟雨抹濃淡
千帆破滄浪.萬室昭菡萏
大澤匈可吞.秀色手宜攬
形勢控上游.天險卦侔坎
登臨迫吹帽.秋聲在葭菼
銜杯情有欣.懷古意多感
兩雄孫與劉.壯志鯨鵬噉
赤壁走阿瞞.功業炳鉛槧
黄鶴去何之.靈竹色猶慘
樓餘庾公興.洲遺正平憾
北望舊中原.激裂壯士膽
何由登太山.一快天下覽
