玉環暈月蟠長虹.飛沙捲土號陰風
黄雲羃羃翳晴空.屋頭唧唧鳴寒蟲
天符夜下扶桑宮.玄冥震怒鞭魚龍
魚龍飛出滄海底.咄嗟如律愁神公
急𣂏北斗捲雲漢.凌凘捲入天瓢中
椎璋碎六華.剪出寒瓏璁
翩翩作穗大如手.千奇萬巧難形容
恍如墮我銀沙界.清光皜夜寒朣朧
肝腸作祟耿無寐.試把往事閒追窮
男兒生須銜枚捲甲臂琱弓.徑投虎穴策奇功
不然羊羔酒帳玻瓈鍾.侍兒醉臉潮春紅
誰能蹇馿駝著灞陵東.骨相酸寒愁煞儂
屏山正吐黄虀氣.笑倒坐閒亡是公
