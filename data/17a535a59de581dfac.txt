我昔識子自武功.寒廳夜語樽酒同
酒闌燭盡語不盡.倦僕立寐僵屏風
丁寧勸學不死訣.自言親受方瞳翁
嗟予聞道不早悟.醉夢顛倒隨盲聾
邇來憂患苦摧剝.意思蕭索如霜蓬
羨君顔色愈少壯.外慕漸少由中充
河車挽水灌腦黑.丹砂伏火入頰紅
大梁相逢又東去.但道何日辭樊籠
未能便乞勾漏令.官曹似是錫與銅
留詩河上慰離別.草書未暇緣匆匆
