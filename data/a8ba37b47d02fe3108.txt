北風萬里開蓬蒿.山水洶洶鳴波濤
嘗聞一鶚今始見.眼駛骨緊精神豪
天昏雪密飛轉疾.暮略東海朝臨洮
社中神狐倏閃內.腦尾分磔垂弓櫜
巧兔獰鷄失草木.勇鷙一下崩其毛
窟穴呦呦哭九子.帳前活送雙青猱
啁啾燕雀誰爾數.駭散亦自亡其曹
勢疑空山竭九澤.殺氣已應太白高
歸來礧嵬載俎豆.快飲百甕行春醪
酒酣始聞壯士嘆.丈夫試用何時遭
