富春富山水.地勝雄三吳
壯哉十萬戶.畿邑拱行都
大江橫吾前.上下萬賈趨
吾子丞剡川.攝事姦已鉏
試縣力愈難.勉旃立規橅
治縣古有譜.近頗多著書
槹閒愛汝厚.誨語皆良圖
老我不惜別.所望安官居
汝亦頗練事.正恐才尚疎
我以熱肺腸.有求應所須
遇事費十思.一跌真不虞
雖當縱心年.兢兢矩不踰
况汝年方壯.勿恃才有餘
據輪始窺井.任誕寧失拘
三年待汝歸.二親真倚閭
