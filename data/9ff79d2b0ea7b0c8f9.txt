我生無幾求.畢願老葭菼
誰令事斗祿.飯糲羹不糝
書生亦可憐.微物有先感
朝來食指動.膰肉豐咀啖
恭惟魯司寇.道大長壈坎
空餘祠千載.不救陳蔡慘
永言百世師.願學吾豈敢
當饑不忘歌.既飽復何憾
安能如王孫.長物貯頤頷
急呼講肆人.一醉捨鉛槧
相携桃李徑.歷亂蹴紅毿
言强三尺喙.氣溢一身膽
平生超然處.獨嗜逾昌歜
詩成持寄君.莫遺兒輩覽
