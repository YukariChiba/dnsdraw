投醪士或醉.說梅人不渴
窮途餘樂事.不受憂患遏
詩可供呻吟.棋亦識死活
朝來喜雪句.神藥胎可奪
一枰與兒晤.斷無市聲聒
既免沈舟諼.不作賭墅謁
指冷良易忍.眼花苦爲孽
疏置仍作罫.隨意略細閲
瓜葛勝負間.時亦近屑屑
策幾奇兵鏖.地比弱王割
吾非江左管.舐犢愈愛說
升沈作豐悴.今古無成說
家居鼓吹具.藉以保晚節
掀髯得一笑.爲汝倒蕉葉
袖手聽殘更.紅鱗曀晴雪
