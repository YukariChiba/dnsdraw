慈覺初見我.背呼仰而應
遂同宿湘上.夜語如建瓴
犀顱氣不讋.虎頷目有稜
精彩類澄觀.突兀掩萬僧
喬嶽占南極.寒翠知幾層
此老家此山.親分漳水燈
寶坊天雨華.午梵盤清冥
欲知法席盛.但看道價增
破夏出山來.乃爾忘規繩
蓋皮爲之灾.公卿慕聲稱
我幸無子累.癡鈍人所憎
平生寢飯外.摩挲一枝藤
少年入三吳.題詩徧西興
歸來舟彭蠡.浪山雪崩騰
匡廬落笑中.萬疊横空青
又嘗游并汾.趼足渡河冰
衝虎上太行.雞鳴見日昇
此樂墮渺莽.坐睡頭鬅鬙
朅來湘西塢.倦鶴整羽翎
只待秋風健.祝融期再登
