異時從公游.頗恨相得晚
同參長蘆禪.共聽資福板
公今三年病.我亦百事懶
春風廣陵城.笑語有未款
嵩陽有歸路.河水漸清暖
豈無一言贈.慰此千里遠
青松老合抱.意不在俗眼
豈如山上苗.共盡白日短
一身隨藥囊.萬事付茗盌
爐煙裊晴窗.自足了遲緩
奈何孔文舉.苦思坐客滿
更知蘇門公.遠效嵇中散
舟行儻見念.此語試三反
