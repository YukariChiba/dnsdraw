過湖見遠岫.澹若橫碧煙
晨蔚動霽暉.春滋涵雨鮮
人世那有此.必疑是廬山
宿驚恍未定.欲問無暇言
落日泊四望.諸峰森在前
老夫急親指.舟子答果然
平地起屏障.倚空開旗旜
潜抱秀潤質.不露奇怪顔
乃知名山尊.未與凡嶺班
嚴重王公體.雍容德人賢
何必出鋒銳.要駭俗子觀
坐令我生敬.瞻仰忘憂端
更待孤月出.開篷望晴巒
