身閒書有味.吏傲俗不親
小窗據物表.掃盡心眼塵
令尹垂珠玉.敲門喚行春
作意向芳物.吾車曾未巾
愁陰入病骨.鳩婦聲亦嗔
冥冥三日雨.桃李迹已陳
空餘深枝間.一一青子新
穠芳殿春晚.猶堪慰佳辰
酴醿曉粧靚.芍藥醉臉勻
白萼簪嫋嫋.風枝倒粼粼
言當呼短舞.抵掌回雙顰
年來得相從.稍覺安沉淪
豈不挂俗事.察公極清真
眼中醉鄉路.風味良獨醇
流光不容玩.尺璧何足珍
漓俗益可厭.願言勤問津
