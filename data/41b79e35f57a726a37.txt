朝野歡和際.君臣愷樂時
聖謨天地久.睿藻日星垂
內閤羣編啟.靈函眾寶披
光華頒帝翰.密勿寵官師
雨露神毫灑.風雲上意綏
翱翔轉鸞鳳.夭矯奮龍螭
侍宴聆清問.銜杯拱睟儀
御香蒙領袖.和氣入肝脾
言念宸恩重.曾非賤士遺
天顔瞻咫尺.臣職愧箴規
補闕難言衮.傾心竊比葵
養賢兼養正.所願易求頤
