遂初欣遇兩詩伯.臨川先生一禪客
三人情好元不疎.祇是相逢逢不得
渠有貞觀碑.儂有永和詞
真贋爭到底.未說妍與蚩
珊瑚擊得如粉碎.趙璧博城翻手悔
不似三家鬭斷碑.夜半戰酣莫先退
皇朝愛碑首歐陽.集古萬卷六一堂
玄珪漆玉堆墨寶.黟霜黑水塗緇裳
臨川無端汲古手.席卷歐家都奄有
岣山科斗不要論.嶧山野火不經焚
尤家沈家喙如鐵.未放臨川第一勳
不知臨川何許得尤物.集古序篇出真筆
遂初心妬口不言.君看跋語猶悵然
