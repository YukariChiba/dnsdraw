均爲橫目民.賢否天壤異
苟懷長者心.必徇君子義
道途分兩岐.書木立標識
行人免顛迷.豈不亦一惠
大澤陷項王.亡楚固天意
奈何效田父.動以紿爲智
軍旅比騷動.所至盡遷避
有屋空無人.有人門亦閉
隔籬繆云云.前有佳店肆
荒榛狼虎間.日暮竟無詣
嘻其孰使然.險薄乃至是
試嘗評往冊.匪敢立怪議
友或失之初.絕交宜早計
臨危乃賣之.吾終罪酈寄
嗚呼今之人.此輩殆滿世
