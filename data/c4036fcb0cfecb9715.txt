客有成都來.為我彈鳴琴.前彈別鶴操.後奏大樑吟.
大樑傷客情.荒台對古城.版築有陳跡.歌吹無遺聲.
雄哉魏公子.疇日好羅英.秀士三千人.煌煌列眾星.
金槌奪晉鄙.白刃刎侯嬴.邯鄲救趙北.函谷走秦兵.
君子榮且昧.忠信莫之明.間諜忽來及.雄圖靡克成.
千齡萬化盡.但見汴水清.舊國多孤壘.夷門荊棘生.
蒼梧彩雲沒.湘浦綠池平.聞有東山去.蕭蕭班馬鳴.
河洲搴宿莽.日夕淚沾纓.因之唁公子.慷慨此歌行.
