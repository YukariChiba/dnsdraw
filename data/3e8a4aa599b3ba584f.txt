往者行省臨秦中.我亦急服叨從戎
散關摩雲俯賊壘.清渭如带陳軍容
高旌縹緲嚴玉帳.畫角悲壯傳霜風
咸陽不勞三日到.幽州正可一炬空
意氣已無雞鹿塞.單于合入蒲萄宮
燈前此圖忽到眼.白首流落悲塗窮
吾皇英武同世祖.諸將行策雲臺功
孤臣昧死欲自薦.君門萬里無由通
正令選壯不爲用.筆墨尚可輸微忠
何當勒銘紀北伐.更擬草奏祈東封
