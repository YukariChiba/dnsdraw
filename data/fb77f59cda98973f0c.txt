錢君佳少年.濯濯春月柳
開談屢逼人.落筆若揮帚
鳬雁菰蒲中.英材頗時有
同聲傾夙期.異姓接婚友
冷官國北門.會面始八九
時時過薄飯.卯坐常至酉
今日得休沐.方醺步兵酒
聞子車馬南.欲餞輒掣肘
溫風媚行色.綠浄無塵垢
魚軒迎少婦.能獻二親壽
到家春已融.柔條可結紐
蔆藻蔓平湖.釣船先入手
南雁正北來.蚤寄詩千首
