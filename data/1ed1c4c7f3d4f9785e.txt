赤蛟卧淺水.頭角不可藏
天公果見之.叱起南山傍
吳侯蓄奇才.投刃誰能當
百吏如群鴉.簿領埋屋梁
據案即時决.眸子愈精光
不試巨鰲足.包裹百鍊鋼
如何若漫浪.華省亦爲郎
日署百十字.支頤對脩篁
酒醒晚意悶.睡美春味長
閒甚却索寞.相遇必壺觴
平子亦疏放.爾我兩相忘
昨日鳳凰下.詔書五色行
特賜黄金魚.付以十州强
江山亦畏威.指顧隨低昂
乃知飛龍廄.放出真乘黄
一秣一萬里.爭路看騰驤
此行况秋色.碧江襟袖凉
啄黍黄雀肥.鰣魚如截肪
願加數匕飯.以慰長相望
