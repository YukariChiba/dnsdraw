被褐念遊客.落帆逢故人
晚歲風露寒.一笑樽俎春
餘子豈不佳.數面聊成親
平生不漫與.知君意良真
少日共林壑.劇談唾冠巾
皎然兩玉壺.不受一點塵
各以口腹累.老大成參辰
政坐造物兒.有意相怒嗔
荏苒時不再.俛仰迹遂陳
秋風吹前谿.搖蕩生碧鱗
不如載扁舟.相視聊飲醇
醉聽篷底語.共臥南谿垠
