白蘋有嘉招.蒼弁得勝踐
會心不憚遠.乘興恐失便
籃輿犯窮臘.共作忍寒面
溟濛雲釀雪.浩蕩風落鴈
松篁漸清幽.猿鶴或悲怨
英英文章公.作舍鎖葱蒨
嶢峰俯前榮.佳木秀諸院
窮搜發山骨.林立侍談讌
西巖踞熊虎.東巖峙屏案
履綦故仿佛.蓋瓦已零亂
經營三十年.成毀一飛電
摩挲土花碧.小立爲三歎
