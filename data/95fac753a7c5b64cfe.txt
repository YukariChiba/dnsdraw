江南多名山.少有琅琊比
琅琊盛泉石.晚得幽谷美
將非造物者.留以待君子
乃知智且仁.必好山與水
公有高世材.此山共森峙
公有濟物心.此泉共清泚
泉始居地中.隠塞未如此
今爲萬丈流.近自一勺始
東浮滄溟廣.下益松檜喜
奈何公之惠.及更局千里
安得從公居.曲肱偃吾几
安得從公遊.枕石洗吾耳
是非付天壤.塵事如脫屣
當爲谷中叟.肯爲軒冕起
