讀書堂前霜月明.讀書堂後霜風聲
主人讀書已萬卷.足踏省戶還專城
朅來掩關卧不出.左擁韋編右瑶瑟
似聞天女亦愛靜.便喜蘭房長英物
我舍應門纔一兒.趙子尤作仙果遲
白頭相看輒浩歎.玉樹獨滿君家墀
我歌聲長君且聽.不特交遊幸同姓
極知玉盎有新醅.每恨金觴乃無柄
從君泥飲不作難.景物過清天復寒
犀錢湯餠未免俗.琵琶與箏當合彈
