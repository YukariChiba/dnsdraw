東山一何高.他山不足論
其間有玖石.乃是世人珍
時與我數友.登高看嶙峋
悠然嘆黄鵠.飛及下山雲
我友今年歸.寂絕車馬塵
問言家何許.正與此山鄰
想爲携蠟屐.自往窮朝昕
斯遊孰可陪.有意徒殷勤
門前一溪水.清徹多遊鱗
安得尺素書.問訊情所親
四時且終窮.明日是青春
便作隔歲別.感懷意未伸
郊原共遊地.我獨行逡巡
重來望東山.晤語焉可聞
