老夫久客三湘水.歸來喜食江南鮆
白雲猶識舊山川.青眼多慚老兄弟
當時親友半不在.中表相存如夢寐
公酉冡上春草生.白眉始與君相際
髙堂老人八十一.不間衰微論末契
招我卜宅居其旁.自顧麋鹿何由係
春風引我齊山行.穿雲踏石構巢橧
相見常無一樽酒.山中枯淡令人憎
凉風未至正苦熱.君忽佩印臨南陵
南陵相去五舍近.馬蹄車轍常相仍
安輿綵衣得榮飬.況有大舸如飛鵬
步上南山一延首.江風浩浩雲騰騰
