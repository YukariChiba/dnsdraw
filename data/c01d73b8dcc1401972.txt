孔子不到秦.右軍念西岷
劍關鐵嶺江.與世隔紅塵
天亦惜祕境.我豈世間人
天上紫微郎.筆端演絲綸
跨象桂林郡.騎鯨芙蓉津
五嶺與三峽.緣雲躡星辰
憶公玉帳初.草木生華春
豢龍赤城家.長生定前身
扁舟載西子.五湖浮海濱
莫作去來想.雪山輕重均
况從尺一招.甘泉問鬼神
廟謨蓍龜舊.鼎味桃李新
虞衡備編載.我亦願卜鄰
