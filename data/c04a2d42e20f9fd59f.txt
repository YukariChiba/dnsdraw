秋風来萬里.草木日夜凋
屬兹憀慄時.執别在今朝
亂離多苦辛.况乃道路窮
若人抱奇節.勁氣干雲霄
結交二十年.途窮識久要
間闗復會面.益若漆投膠
感深念存殁.投分忘頑囂
汝海昔爲别.盛年意氣豪
及兹分手日.星星悲二毛
壯心隨遇盡.曩志與時消
别夜月皎皎.首途方迢迢
故園不足懷.令德乃所操
君其愛爾軀.努力熙皇朝
