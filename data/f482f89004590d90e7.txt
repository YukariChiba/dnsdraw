階亭午景負槐陰.空齋初罷戲五禽
沔州太守致音問.啟讀乃有歸來吟
先生抱道肯乞憐.凜凜有面方如田
何能爲此五斗粟.折腰鄉里小兒前
顧視銅章等涕吐.賦歸唾詞如涌泉
龍眠居士歎豪逸.想像明窗戲拈筆
翕忽英姿來筆下.如恐超起將羽化
吁嗟能事詎可疇.一見公詩如見畫
惜哉道遠莫可致.强欲賡酬抽鄙思
韵絕難追神易倦.使我空然汗顔面
他日從公會借觀.錦囊捧出春筍寒
