伊尹樂堯舜.伯夷傲姬周
顔生一簞瓢.陋巷亦自休
豈不困寂寞.時俗非所謀
脱身灑泥滓.緬與前人游
嗟哉波上鳧.徒爲信沈浮
鴻鵠假長風.不能占渠溝
晞羽扶桑阿.刷翼滄海流
世途既超邈.矰繳何足愁
所以狂接輿.肆歌悟東丘
觸時懷慷慨.視世悲蜉蝣
哲人有先覺.達者無近憂
綺皓吾所師.緒言起長謳
