慘切風雨夕.沉吟離別情.燕辭前日社.蟬是每年聲.
暗淚深相感.危心亦自驚.不如元不識.俱作路人行.
十五年前事.恓惶無限情.病僮更借出.羸馬共馳聲.
射葉楊才破.聞弓雁已驚.小年辛苦學.求得苦辛行.
徙倚簷宇下.思量去住情.暗螢穿竹見.斜雨隔窗聲.
就枕回轉數.聞雞撩亂驚.一家同草草.排比送君行.
已愴朋交別.複懷兒女情.相兄亦相舊.同病又同聲.
白髮年年剩.秋蓬處處驚.不堪身漸老.頻送異鄉行.
塞上風雨思.城中兄弟情.北隨鵷立位.南送雁來聲.
遇適尤兼恨.聞書喜複驚.唯應遙料得.知我伴君行.
暮欲歌吹樂.暗沖泥水情.稻花秋雨氣.江石夜灘聲.
犬吠穿籬出.鷗眠起水驚.愁君明月夜.獨自入山行.
七過褒城驛.回回各為情.八年身世夢.一種水風聲.
尋覓詩章在.思量歲月驚.更悲西塞別.終夜繞池行.
褒縣驛前境.曲江池上情.南堤衰柳意.西寺晚鐘聲.
雲水興方遠.風波心已驚.可憐皆老大.不得自由行.
見說巴風俗.都無漢性情.猿聲蘆管調.羌笛竹雞聲.
迎候人應少.平安火莫驚.每逢危棧處.須作貫魚行.
聞道陰平郡.翛然古戍情.橋兼麋鹿蹋.山應鼓鼙聲.
羌婦梳頭緊.蕃牛護尾驚.憐君閑悶極.只傍白江行.
