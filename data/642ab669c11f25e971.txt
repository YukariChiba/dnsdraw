神僊隠居尚深渺.徑迂不欲與世通
必求峭拔出林杪.俯視左右環羣峰
飛泉不測源所自.瀑注一落千丈虹
步躋石磴旋盤折.翠蔭蒙密多長松
唐聞馬練師.晉傳葛仙翁
丹灰已死不復熾.獨有翰墨留遺蹤
定知華表立歸鶴.誰見靈湫藏蟄龍
白雲子.信亦稀.藐視聲利如塵泥
仕途捷徑非我樂.不死之鄉終欲歸
玉霄峰前烟撲撲.金庭宮外雲霏霏
哀猿嘯斷月不古.桃杏得春還滿枝
風馭寥寥何處在.孤墳棺殮只空衣
