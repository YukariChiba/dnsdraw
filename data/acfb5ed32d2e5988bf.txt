解褐去鄉里.宦游一紀餘
抱慼今來歸.茫然無屋廬
暮瞻還林鳥.朝羨趨淵魚
淵林各有歸.曾不魚鳥如
元侯雅好義.假我舍北居
入門掃埃𡏖.閑草以次鋤
貧賤誰顧門.豈必容高車
餘杭衆富家.碧瓦侵太虛
土木雖無情.亦與儒冠疏
所幸並舍賢.昔年同詩書
何茲瓦礫陋.復爾鄰璠璵
鄉田及同井.此義無忽諸
