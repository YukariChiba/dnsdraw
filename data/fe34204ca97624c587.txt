外物不可必.一官非我心
榮生在適分.素願乃山林
知恩已三年.趣幕不覺深
因君累幅書.更激浩歎音
衮衮旦復暮.勞勞古猶今
其誰有功名.不顧憂患侵
富貴豈不欲.才力視所任
長鯨舞天淵.寸鮒安牛涔
性亦各得耳.何爲辨差參
夫子方得路.未應棄光陰
咨余厭卑摧.謀望止尺尋
誓買五畝宅.歸休以浮沉
耕漁入程途.文字亦所欽
看子展雲翼.騰凌和薰琴
還將草堂書.敵子朱與金
