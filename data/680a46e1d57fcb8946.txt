平生子何子.自贊如柳州
昨緣功名迕.悞落西南陬
借宅備三徑.讀書窮九丘
身與蒼梧閒.心同湘水悠
時爲鮑謝句.自作商聲謳
入户山嶷嶷.垂簷竹修修
不携東山妓.居是東山流
子長擅史冊.傳家稱故侯
矧君外王父.晚嘗陳帝猷
君傳衣鉢久.軒昂似前修
勿以一跌故.便欲榮菟裘
解手舊年永.寄書新歲稠
君其自貴珍.遄歸侍凝旒
