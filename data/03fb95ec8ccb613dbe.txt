維鵜受刺因吾過.得馬生災念爾冤.
獨在中庭倚閑樹.亂蟬嘶噪欲黃昏.
才能辨別東西位.未解分明管帶身.
自食自眠猶未得.九重泉路托何人.
爾母溺情連夜哭.我身因事有時悲.
鐘聲欲絕東方動.便是尋常上學時.
蓮花上品生真界.兜率天中離世途.
彼此業緣多障礙.不知還得見兒無.
節量梨栗愁生疾.教示詩書望早成.
鞭撲校多憐校少.又緣遺恨哭三聲.
深嗟爾更無兄弟.自歎予應絕子孫.
寂寞講堂基址在.何人車馬入高門.
往年鬢已同潘嶽.垂老年教作鄧攸.
煩惱數中除一事.自茲無複子孫憂.
長年苦境知何限.豈得因兒獨喪明.
消遣又來緣爾母.夜深和淚有經聲.
烏生八子今無七.猿叫三聲月正孤.
寂寞空堂天欲曙.拂簾雙燕引新雛.
頻頻子落長江水.夜夜巢邊舊處棲.
若是愁腸終不斷.一年添得一聲啼.
