君不見古人悲歌愁殺人.一片花飛減却春
徑須沽取就花飲.暫時爛醉陶天真
借令黄金大於斗.豈買人間百年壽
但願青春永不歸.更得滄溟化濃酒
朝酌弗乾.暮傾弗竭
東向浮桑採日枝.西入瑤池浴明月
枯桐三尺安足彈.重華去矣薰風寒
夷齊恥食首陽粟.屈子徒佩瀟湘蘭
噫吁嚱哉賢與愚.同歸一死胡爲乎
共君極飲且爛醉.指點世路皆虚無
許損之.爾爲我滿斟.我爲爾高吟
相逢莫恨晚.結交貴知心
坐看南山一片霧.忽成千里萬里之春陰
