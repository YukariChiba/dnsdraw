有客語省兵.兵省非所先
方今將不擇.獨以兵乘邊
前攻已破散.後距方完堅
以衆亢彼寡.雖危猶幸全
將既非其才.議又不得專
兵少敗孰繼.胡來飲秦川
萬一雖不爾.省兵當何緣
驕惰習已久.去歸豈能田
不田亦不桑.衣食猶兵然
省兵豈無時.施置有後前
王功所由起.古有七月篇
百官勤儉慈.勞者已息肩
游民慕草野.歲熟不在天
擇將付以職.省兵果有年
