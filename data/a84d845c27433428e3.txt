人惟萬物靈.各肖天地貌
中人無賢愚.在稟父師教
稟則道業成.奮躍出泥淖
不稟墜素風.隱身于不孝
汝父最汝憐.五歲入學校
文采冀日彰.謂如隱霧豹
不見汝成人.齎恨掩泉窖
汝兮胡不思.先矩勉而傚
奈何一夕眠.乃至巳午覺
開口受飲食.摩腹混笑鬧
四體遂吾懶.萬事絕掛撓
習焉而忘返.紈綺事不較
高秋八月凉.蚊蟆罷蒙罩
燃膏繼晝景.著撰勤節抄
詔舉有前期.富貴孰不樂
忍捐卿相科.甘坐閱醯酵
