仙仗離丹極.妖星照玉除.須為下殿走.不可好樓居.
暫屈汾陽駕.聊飛燕將書.依然七廟略.更與萬方初.
生意甘衰白.天涯正寂寥.忽聞哀痛詔.又下聖明朝.
羽翼懷商老.文思憶帝堯.叨逢罪己日.沾灑望青霄.
汗馬收宮闕.春城鏟賊壕.賞應歌杕杜.歸及薦櫻桃.
雜虜橫戈數.功臣甲第高.萬方頻送喜.無乃聖躬勞.
