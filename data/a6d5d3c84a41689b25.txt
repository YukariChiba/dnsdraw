寒窗送曙雞一鳴.尋山蓐食天初晴
水口溪窮爲停棹.步携東坦仍添丁
虎頭巖高山色好.竹輿遥睇眼爲青
花瀨濛濛勝紫氣.微花拂袵聞芳馨
岌峨懸臼與天接.脚力欲趁飛猱輕
此邦佳處遍尋陟.夫差所顧獨未經
兹遊野服穿不借.自勝五馬仍雙旌
憶昔貞元守修貢.木瓜堂廡輝山扃
兩邦歌舞競姝麗.穀雨不許遨頭醒
只今金沙雜榛莽.空照華髪垂星星
近澗喧豗泉㶁㶁.遠峰嬌膩雲英英
山僧意勤苞紫笋.傾蓋一笑無平生
息黥補劓有甘寝.夢覺起作遊山行
