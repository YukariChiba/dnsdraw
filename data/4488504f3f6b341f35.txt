四月未全熱.麥涼江氣秋.湖山處處好.最愛湓水頭.
湓水從東來.一派入江流.可憐似縈帶.中有隨風舟.
命酒一臨泛.舍鞍揚棹謳.放回岸傍馬.去逐波間鷗.
煙浪始渺渺.風襟亦悠悠.初疑上河漢.中若尋瀛洲.
汀樹綠拂地.沙草芳未休.青蘿與紫葛.枝蔓垂相樛.
系纜步平岸.回頭望江州.城雉映水見.隱隱如蜃樓.
日入意未盡.將歸複少留.到官行半歲.今日方一遊.
此地來何暮.可以寫吾憂.
