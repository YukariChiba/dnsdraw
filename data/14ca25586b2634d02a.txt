龍樓鳳闕鬰崢嶸.深宮不聞更漏聲
紅紗蠟燭愁夜短.綠窗鵯鵊催天明
一聲兩聲人漸起.金井轆轤聞汲水
三聲四聲促嚴粧.紅靴玉带奉君王
萬年枝軟風露濕.上下枝間聲轉急
南衙促仗三衛列.九門放鑰千官入
重城禁籞鎖池臺.此鳥飛從何處來
君不見潁河東岸村陂闊.山禽野鳥常嘲哳
田家惟聽夏雞聲.夜夜垅頭耕曉月
可憐此樂獨吾知.眷戀君恩今白髮
