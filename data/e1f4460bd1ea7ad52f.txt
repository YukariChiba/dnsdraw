十洲三神山.廣厚蟠地軸
不知高幾尋.滄溟及其麓
游心如太空.視彼何芥粟
君家三木山.包裹一握足
銛銳曰奇鋒.坳巖云峻谷
攝心如蚍蜉.觀此乃陵陸
高庳作九地.何啻戰蠻觸
老蘇記木山.萬里在右蜀
立之置庭除.屹嶪可映屋
小大雖相懸.真贋此其族
因形生彊名.等是千歲木
君家襄城野.繞郭山抱綠
巍然複嶺外.自有真六六
