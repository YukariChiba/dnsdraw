倚空山嶄巖.平地石齟齬
脩途繞危磴.千里無寸土
山高不見日.霧重自成雨
入壁天始明.出壁日過午
青蒼斷崖谷.開豁見天宇
稻田棋局方.梯山種禾黍
道傍兩三家.稍稍聞笑語
始知在人寰.邂逅得徒旅
倦僕饑欲啼.遊子歡自許
攜孥老一廛.白髪無處所
何當把春犁.望月耕隴畝
閉門了殘年.危磴不復取
