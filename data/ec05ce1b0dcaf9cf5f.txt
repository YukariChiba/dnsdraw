訪古慕高遠.回首笑流俗
千世得巢父.蕭然慨遺躅
古來知生民.滿腹所願足
何爲讓天下.牛口信爲辱
高風渺不嗣.世態日局促
至今西山翁.恥甘首陽粟
愛此盈尺泉.百尋瑩寒玉
遷陵復改邑.缺甃常湛綠
君懷浮雲志.塵埃茲可浴
君有冰炭憂.清泠相爲沃
長塗接周楚.軒蓋密相續
能令貪夫廉.更使賢士勗
豈如漢陰叟.抱甕傷窘束
我遊阻勝概.長謠慰心曲
