淮民窮到骨.忍復搥其肌
不知鐵錢禁.作俑者爲誰
行商斷來路.清野多流離
主人日邊來.四牡驅以馳
或云易之是.或云收之宜
幾人困往返.遂逐文書移
救焚卒無策.燎火久益滋
緬懷征搉初.山海煮摘時
雖云便公家.亦復撓其私
今者縱虎豹.而使渴與饑
蕭蕭蘆葦林.日夜邊風吹
悲哉淮南民.持此將安之
