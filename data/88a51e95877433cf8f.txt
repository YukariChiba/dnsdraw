袞師我驕兒.美秀乃無匹.文葆未周晬.固已知六七.
四歲知名姓.眼不視梨栗.交朋頗窺觀.謂是丹穴物.
前朝尚器貌.流品方第一.不然神仙姿.不爾燕鶴骨.
安得此相謂.欲慰衰朽質.青春妍和月.朋戲渾甥侄.
繞堂複穿林.沸若金鼎溢.門有長者來.造次請先出.
客前問所須.含意下吐實.歸來學客面.e5敗秉爺笏.
或謔張飛胡.或笑鄧艾吃.豪鷹毛崱屴.猛馬氣佶傈.
截得青筼簹.騎走恣唐突.忽複學參軍.按聲喚蒼鶻.
又複紗燈旁.稽首禮夜佛.仰鞭罥蛛網.俯首飲花蜜.
欲爭蛺蝶輕.未謝柳絮疾.階前逢阿姊.六甲頗輸失.
凝走弄香奩.拔脫金屈戌.抱持多反側.威怒不可律.
曲躬牽窗網.衉唾拭琴漆.有時看臨書.挺立不動膝.
古錦請裁衣.玉軸亦欲乞.請爺書春勝.春勝宜春日.
芭蕉斜卷箋.辛夷低過筆.爺昔好讀書.懇苦自著述.
憔悴欲四十.無肉畏蚤虱.兒慎勿學爺.讀書求甲乙.
穰苴司馬法.張良黃石術.便為帝王師.不假更纖悉.
況今西與北.羌戎正狂悖.誅赦兩未成.將養如痼疾.
兒當速成大.探雛入虎穴.當為萬戶侯.勿守一經帙.
