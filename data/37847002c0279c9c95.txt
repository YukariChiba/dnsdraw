中和堂後石楠樹.與君對牀聽夜雨
玉笙哀怨不逢人.但見香烟橫碧縷
謳吟思歸出無計.坐想蟋蟀空房語
明朝開鎖放觀潮.豪氣正與潮爭怒
銀山動地君不看.獨愛清香生雲霧
別來聚散如宿昔.城郭空存鶴飛去
我老人間萬事休.君亦洗心從佛祖
手香新寫法界觀.眼浄不覷登伽女
餘姚古縣亦何有.龍井白泉甘勝乳
千金買斷顧渚春.似與越人降日注
