齊齋老子今安在.一去人間餘廿載
白衣蒼狗幾千回.惟有溪山長不改
吳興勝概誇玉湖.鵝溪一幅玄暉圖
天光上下渺無極.寒玉倒浸清冰壺
晴波萬頃瑩如洗.一卷石向波心起
先生具眼此結廬.收拾溪山入詩裏
漁人艇子時往還.笭箵擲下前溪灣
一聲欸乃水天碧.回頭却羨沙鳥閑
樓高望極情思遠.前揖衡山後蒼弁
陌頭楊柳幾春風.當年曾識齊齋面
我今懷古心悠悠.古人不見今人愁
夕陽收盡暝烟浮.扁舟載月歸來休
