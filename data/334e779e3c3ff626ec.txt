陰陽持權或贏縮.運氣循環更剝復
忽驚寒凜襲重裘.元是祥霙散平陸
登山不覺屐齒折.索酒仍催葛巾漉
蕭條貧居馬爲二.瑟縮凍坐龜藏六
揮毫謾詫句中眼.對案常逢食無肉
未謀南畝五百弓.浪說朱輪三十輻
且欣膏潤入郊原.爲拯黔黎出溝瀆
敢將固陋測帝心.概想生靈皆子育
將春欲放草木葉.成歲先須天地肅
伊余平生貪靜勝.有此一廛從穆卜
應憐此地久憔悴.端向吾廬增煜煜
巧隨高下綴琪樹.任逐橫斜落雲屋
塵緣頓覺一羽輕.詩句但驚翻水速
坐令歡意盪愁思.仍遣時寒破常燠
嵇康醉狀聳危石.衛玠羸姿立修竹
排來一一盡連璧.環立詵詵皆冠玉
晚風徐韻仍佩環.枯木無心亦冠服
曉連青女增粲粲.夜映金波兼穆穆
遮藏春色失斕斑.漏泄梅花有芬馥
掀髯一笑萬事空.細讀君詩倒醽醁
