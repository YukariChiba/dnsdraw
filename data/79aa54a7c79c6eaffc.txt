疇昔所欣慕.天台冠坤靈
興公妙摹寫.粲若披圖經
自憐嬰世網.仰愧鴻冥冥
夙契諒非淺.半生吏金庭
成此一段奇.得按東吳刑
又分臨海竹.想像山圍屏
稍稍向鈴閣.行行叩禪扃
一丘與一壑.所見皆所聆
石梁臥劍戟.布水驅雷霆
五百大開士.神光秘林坰
于我定不薄.是事初無形
寒嵒二隱者.在眼誰能青
庶幾閭丘守.胸次明渭涇
向來石磵耳.鬭訟終朝聽
凈洗塵俗狀.數上參雲亭
