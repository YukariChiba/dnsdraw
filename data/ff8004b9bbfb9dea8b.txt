君不見鄭崇門前鬧如市.此心不礙如秋水
又不見翟公之門空設羅.翻爲交情生慍喜
豈知靖節棄官歸.五斗難堪折腰恥
結廬何必在山澤.方寸湛然遺遠邇
君家小園纔數畝.竹柏蕭森間桃李
幽亭容膝審易安.不羨華堂失梓杞
平生少游真吾師.自欲浮沈老閭里
故應從事三逕樂.更效子綦今隱几
君看六鑿無天游.婦姑攘奪無窮已
遠人無累超物表.雲夢胸中吞芥子
紛紛朝市我無與.轂擊肩摩同一軌
高情縹緲謝塵寰.悵望雲山友黄綺
