男兒何所急.爲學要立志
此志苟堅彊.天下無難事
超然貴於物.萬善無不備
厥初本高明.有過則昏蔽
但能改其過.輝光照無際
厥初本篤實.有過則虛僞
但能改其過.金玉等精粹
改過貴乎勇.不勇真自棄
有過如坑穽.改過如平地
平地可安行.坑穽宜急避
事親貴乎孝.事長貴乎弟
是爲立身本.奉承無失墜
門戶久衰頹.盍作興起計
是心通神明.勿使形骸累
持之久而純.百福如川至
