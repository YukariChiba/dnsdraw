鍾山一馬駒.蹀躞九軌路
才高難爲兄.質妙不愧父
頃嘗造其室.握手宛如故
孤燈留我語.碧眼照窗戶
寒珠湛塵源.朝日破昏霧
相期白蓮社.此意何可負
當時座間客.子亦同此趣
怱怱不再見.忽復歲云莫
衝風戰夜窗.山氣想凝沍
扁舟欲問訊.恐觸蛟鰐怒
吾儕晚聞道.歲月忍虛度
聲名身外鴆.文采性中蠹
當求一轉語.共證十載誤
春江兩涘平.偕子稽首去
