初余撫奇節.賞事彌穿巒
幽躋幾屐換.豪飲百榼乾
詎知中年至.况復行路難
林谷深且窈.巖岫繞復攢
叢疑熊豹伏.穴惴龍蛇蟠
晝雨已冥冥.夕雲亦漫漫
升高躬易危.居卑心所安
蕭齋豈不陋.英集聊相歡
東籬獻初華.西風被峨冠
泛泛茱萸觴.落落苜蓿盤
接此造極談.勝彼登峰觀
終然有深懷.悠哉發長歎
泰華采香雪.小山訪遺丹
憑誰吹玉簫.雲外呼青鸞
