六鑿森劍戟.一枕寄華胥
睡覺既殊轍.睡兮真樂歟
達人藴大觀.方寸包太虛
憂樂兩不知.寤寐常如如
昔也蝶栩栩.今焉周蘧蘧
而今我法中.無欠亦無餘
以睡爲樂邪.不睡寧非渠
然則此軒名.無乃滯一隅
蘇子笑而應.斯豈真吾居
飄流閲世故.早覺心地初
今古一偃仰.天地一蘧廬
揭名聊爾爾.至言恐驚愚
