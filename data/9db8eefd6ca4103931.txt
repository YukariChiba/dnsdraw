古人力文學.所務安疲甿.今人力文學.所務惟公卿.
大賢重邦本.屈跡官武城.勸民勤機杼.自然國用並.
但見富貴者.知食不知耕.忽爾秋不熟.儲廩焉得盈.
貢藝既精苦.用心必公平.吾道不遺賢.霄漢期芳馨.
一夫若有德.千古稱其英.陶潛雖理邑.崔烈徒台衡.
濁者必惡清.瞽者必惡明.孤松自有色.豈奪眾草榮.
為刀若不利.焉得宰牛名.為絲若不直.焉得琴上聲.
好去立高節.重來振羽翎.
