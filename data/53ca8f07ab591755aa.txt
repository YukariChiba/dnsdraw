重陽不見菊.節物愈凋零
性復不嗜飲.對酒只如酲
秋堂靜便臥.既起思殊清
登高未免俗.亦不造林坰
屋西連郡郛.木末乃曹亭
杖藜只獨往.坐對南山青
蕭瑟西風高.泱漭滯雨晴
斷雲見天色.殘潦知地形
遙峰落照斂.別浦暝烟生
歸鳥向村急.孤舟當渡橫
此時有佳興.乃惡聞人聲
况令預尊俎.而使聽竽笙
嗟吾趣尚僻.取笑世上英
豈宜濫簪紱.但可老柴荆
