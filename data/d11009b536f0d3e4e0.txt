靈珠產無種.彩雲出無根
亦如彼姝子.生此遐陋村
至麗物難掩.遽選入君門
獨美衆所嫉.終棄出塞垣
唯此希代色.豈無一顧恩
事排勢須去.不得由至尊
白黑既可變.丹青何足論
竟埋代北骨.不返巴東魂
慘澹晚雲水.依稀舊鄉園
妍姿化已久.但有村名存
村中有遺老.指點爲我言
不敢往者戒.恐貽來者冤
至今村女面.燒灼成瘢痕
