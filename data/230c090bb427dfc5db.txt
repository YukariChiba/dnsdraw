西湖漫天三日雪.上下一色迷空虛
曾巒沓嶂杳難辨.彷彿樓觀疑有無
饑雛乳獸失所食.飛走阡陌空號呼
中園却羨啄木鳥.利觜自解謀朝晡
曉來鍾鼓報新霽.天半稍稍分浮圖
試憑高樓肆遠目.千里顛倒羅瓊琚
逡巡夜月出海角.光彩猛射來城隅
方壺圓嶠只在眼.綽約怳晤神仙居
咄哉浩景似欺壓.謂我不足爲傳模
風流江左杜從事.氣格豪贍凌相如
安得飄颻跨鸞鵠.手持栗尾來爲書
