朝行良常南.暮息良常北
山水互縈紆.松篁相依綠
尚擬效古人.夜遊迭秉燭
嗟我獨何爲.紅塵走車軸
有如嗜飲者.性命寄芳醁
時於茅檐下.支頤望浮玉
或夢泊西巖.汲湘然楚竹
終然纏世故.欲往竟未卜
安得乘天風.翩翩出囂俗
士生一世間.衣食貴裁足
誰爲翔蒿鷃.誰爲沖霄鵠
誓將與子游.保此受命獨
