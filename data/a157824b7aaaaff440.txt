四月老陽盡.蟄雷方發聲
七月連大雨.碾天三日鳴
夜或發狂震.卧者皆起驚
奔電曄然作.忽如烈火明
高樹大百尺.霹倒燒其根
往往光曜中.時見怪物形
飛雹大如指.萬弩相奔傾
椎擊鳥雀群.掩地交縱橫
雷者主號令.爲天之常經
奮豫既過時.及此何匉訇
無乃號令失.安得四時平
春秋書震電.推之在五行
天道儻可信.使我心不寧
