維舟下牢關.散策上西嶺
天風吹我裳.恍惚非人境
丹崖翠壁明空山.呀然洞府葱蘢間
珊瑚爲門玉爲裏.石骨千年凝綠髓
伏龍奇鬼相回環.窗戶玲瓏五雲起
風馬霓旌去不留.棋牀丹竈巖之幽
流水潺潺山寂寂.時有野鶴飛迎客
提携琴酒聊一歡.呼取漁樵任爭席
日暮欲歸歸路迷.襟期浩蕩誰當知
好種桃花便終老.更尋何處武陵溪
