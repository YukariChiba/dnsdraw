角陵初爲五斗盜.崔浩繼作千尋宮
重黎不生大禹死.鬼魅雜出交蛇龍
妄夸奪盡離婁明.虛喝弱却樓煩弓
禮樂沉淪入九地.陰邪叫嘯充虛空
人寰黯淡如夜臺.百物悽愴生芒鋒
虎狼四出食人肉.四溟不受黄流東
豈無健士能排遏.末俗骨醉難爲功
我欲南游叫虞舜.一怒爲我誅兜共
陰陽草昧風氣閉.蒼梧日落天鴻濛
代天去惡如拔薤.後剪枝葉先其宗
洗心學易見太極.百怪冰釋春流通
道在不係後與前.日月東出開群蒙
更須講究銅駝事.結正當年河上公
