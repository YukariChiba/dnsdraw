君家九華山.山翠常在目
雞犬聲相聞.山腰幾隣曲
本固枝葉蕃.無若君之族
當年紫橐翁.一念要親睦
俸餘不自有.買田徧谿谷
計口給之食.昏旦常陸續
吉凶更資助.常使有餘畜
只今大江南.盛事君家獨
君歸廣此意.勝處新卜築
周遭植名花.中間敞家塾
少長驅之學.毋間親疏屬
庶幾子又孫.更衍無窮福
亦使紫橐翁.百世流清馥
