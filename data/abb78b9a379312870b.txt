霜林剪生綃.煙樹織晴綺
萬寶新告成.百工亦休止
嘉辰屬南山.勝事如栗里
謬爲陶長官.寧惜此中醉
良朋况知心.健會不論齒
鴟夷自挈携.猩筆漫游戲
清歡別有趣.真樂本無味
菊花之隠逸.亦欲妃君子
獨於蕭艾中.保此生色睟
凉颸忽吹衣.白露皓如洗
兌隨數至剝.剝落從此始
擬將九九節.便作陽月紀
