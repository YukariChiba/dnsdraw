昨日之熱未爲熱.涼風頗隨團扇發
今日之熱不可言.西山火炎塵障天
高樓堅坐若燔炙.常恐秋到無夤緣
與君相從今幾日.欲度一日如長年
憶昔京城值秋雨.人家邂逅得細語
不愁歸舍少薪米.且喜尊前好賓主
去年君自雲中歸.隔巷尋君相勞苦
是時強虜在城下.耳猶厭聽賊營鼓
豈知喪亂到江南.同向宣城過殘暑
晚來一雨天遂涼.便思約君來對床
床前適有新酒熟.君醉可舞吾能狂
醉中談天亦未妨.回船吳中君勿忙
