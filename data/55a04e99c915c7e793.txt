我欲遊蓬壺.安得身插羽
我欲隠嵩華.嘆息非吾土
會稽多名山.開迹自往古
豈惟頌刻秦.乃有廟祀禹
山形舞鸞鳳.泉脈流湩乳
家家富水竹.處處生蘭杜
方舟泛曹娥.健席拂天姥
朱樓入烟霄.白塔臨雲雨
修梁看龍化.遺箭遣鶴取
茶荈可作經.楊梅亦著譜
湖蓴山蕨輩.一一難遽數
終年遊不厭.冰玉生肺腑
誦詩有樵童.乞字到俚嫗
况復青青衿.盛不減鄒魯
古詩三千篇.安知闕吳楚
土風聊補亡.吾言豈夸詡
