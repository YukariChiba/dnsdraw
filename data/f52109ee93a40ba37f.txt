王公厭承明.出守南宮鑰
結構得崇岳.巋然瞰清洛
是時謫仙人.發軔自廬霍
郊原春鳥鳴.來此動豪酌
報投一何富.玉桉金刀錯
新牓揭中楹.千載見遠託
朅來訪陳迹.物色屬搖落
人烟隔鳬雁.田疇带城郭
紅蕖隕風漪.砂礫卷飛籜
青青陵上姿.獨汝森自若
人生如博奕.得喪難前約
金鎚初控頤.已復東方作
大明昇中天.龍鸞入階閣
深懲漁奪弊.法令一刊削
斯民如解懸.喜氣鬰磅礴
公乎數登覽.行矣翔寥廓
