移家入新宅.罷郡有餘貲.既可避燥濕.複免憂寒饑.
疾平未還假.官閑得分司.幸有俸祿在.而無職役羈.
清旦盥漱畢.開軒捲簾幃.家人及雞犬.隨我亦熙熙.
取興或寄酒.放情不過詩.何必苦修道.此即是無為.
外累信已遣.中懷時有思.有思一何遠.默坐低雙眉.
十載囚竄客.萬時征戍兒.春朝鎖籠鳥.冬夜支床龜.
驛馬走四蹄.痛酸無歇期.磑牛封兩目.昏閉何人知.
誰能脫放去.四散任所之.各得適其性.如吾今日時.
