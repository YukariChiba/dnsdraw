至理至昭昭.心通即不遙.聖威無遠近.吾道太孤標.
辛苦蘇氓俗.端貞答盛朝.氣高吞海嶽.貧甚似漁樵.
庾亮風流澹.劉寬政事超.清須遭貴遇.隱已被誰招.
栗塢修禪寺.仙香寄石橋.風雷巡稼穡.魚鳥合歌謠.
視事私終殺.憂民態亦凋.道高無不及.恩甚固難消.
大寇山難隔.孤城數合燒.烽煙終日起.湯沐用心燋.
勇義排千陣.誅鋤擬一朝.誓盟違日月.旌旆過寒潮.
古驛江雲入.荒宮海雨飄.仙松添瘦碧.天驥減豐膘.
似在陳兼衛.終為宋與姚.已觀雲似鹿.即報首皆梟.
盡願回清鏡.重希在此條.應憐千萬戶.禱祝向唐堯.
