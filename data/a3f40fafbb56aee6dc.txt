高堂麗丹雘.燕衎謝迫隘
揭名屏物色.所取一何邁
艱難丕平後.南陔日廢壞
借鋤記父恩.紾臂飽兄嘬
惟君肖古先.學識洞源派
尊承天倫重.愧赧絕纖芥
遥遥曾閔心.千載知勉勵
雍穆粹閨閫.里閈消螫蠆
培植誕嘉種.芟藴殄莠稗
善積慶自餘.福履可不卦
斯堂寄丹抱.永煥曾玄戒
白華粲堂下.紫荆老不殺
吁嗟嗣芳烈.世世勿剪拜
感激自成詩.謾往致壁疥
