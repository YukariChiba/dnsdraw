一子被奪去.囷廪遭火焚
冷官寄僧舍.僮僕卧朝昏
平生五色筆.落紙生煙雲
文章竟何用.袖手聲一吞
東坡昔無恙.豪俊日填門
君如汗血駒.膽氣終逸羣
坡今騎魚去.衆客亦繽紛
翩然淮海上.霜鬢此身存
我亦識坡者.一見等弟昆
乃知水與乳.自然和不分
心期營一笑.發君雙頰温
那知墮機穽.面上餘唾痕
我公佯瞌睡.嘲誚了不聞
遥知讀此詩.拊手髯一掀
