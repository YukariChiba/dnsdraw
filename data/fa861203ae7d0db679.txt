江南山川若奔鹿.下照江流翠相矚
朝望長干暮石牌.山頭年年春草綠
我昔長愛江南遊.當時少年今白頭
人生匆匆寄幻事.六朝得喪惟荒丘
陽羨本自江南州.水邊孤烟千古愁
沙禽關關夜相呼.稻粱自足知何求
我生已如不繋舟.投老爲誰計沉浮
腰間墨綬亦偶爾.此地欣與心相投
行歸三吳卜幽隱.不復更到枚回洲
漁父丈人莫相笑.解带於此聊遲留
