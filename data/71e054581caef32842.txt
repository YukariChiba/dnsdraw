君名切斗魁.步武上霄極
蓬萊群玉府.圖書照奎壁
郎官應列宿.寖覺象緯逼
胡爲作使星.炯炯向江國
仰奉鶴髮親.版輿映萊服
昔日紅蓮池.帥垣資婉畫
方將散餘潤.連城被膏澤
官搉與民繇.豐儉煩振糴
小試活國手.疲甿頼休息
便歸侍玉皇.拱立香案側
富貴殊未已.行行上鸞掖
君其妙演綸.三能看齊色
