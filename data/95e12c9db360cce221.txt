論交與誰語.忽厭來者衆
山林恨不深.萬事祗一鬨
秋風吹衣裳.憀慄薄寒中
幽憂誦離騷.此意千載共
世豈無升沉.人自有輕重
匪惟物所移.即以勢之動
吁嗟奈若何.得句且吟諷
吾儕聚集地.絕倒頗閑縱
雖作三日留.尚覺歸倥傯
長歌固云哀.慟哭未爲痛
遷書並屈賈.班史傳王貢
甚矣孔仲尼.不復周公夢
