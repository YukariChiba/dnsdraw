一片倒山屏.何時隳洞門
屹然空闊中.萬古波濤痕
我意上帝命.持來壓泉源
恐爲庚辰官.囚怪力所掀
又疑廣袤次.零落潛驚奔
不然遭霹靂.強半沈無垠
如何造化首.便截秋雲根
往事不足問.奇蹤安可論
吾今病煩暑.據簟常昏昏
欲從石公乞.瑩理平如璊
前後植桂檜.東西置琴尊
盡攜天壤徒.浩唱羲皇言
