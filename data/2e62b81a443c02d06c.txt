逐客次江干.復此風雨夜
元戎念寂寥.更僕相慰藉
醽醁實珍肴.寵光生邸舍
妻孥共感慼.道路或猜訝
謂此偃蹇蹤.橫被彎弓射
彼哉簧正巧.或者石猶下
同志欲過從.避黨輒驚怕
曾謂十連尊.理煩無頃暇
惠顧及無聊.多言莫爲謝
平生仗信義.正色叱姦詐
此樣不入時.致入人話靶
明時方獻文.安得有謗駡
獨以殿廬中.語言少假借
遂犯螳螂怒.間坐鴟鴞嚇
先期入簾幕.坐是罹罟擭
公施不報恩.高義等嵩華
一言挾纊溫.所嗜非酒炙
天日方清明.罪過宜宥赦
白璧可洗瑕.煩公叩造化
