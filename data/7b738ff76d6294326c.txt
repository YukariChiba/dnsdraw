雙溪會一流.新搆橫鮮赭
浮居紫霄端.卧影澄川下
峽深風力豪.石峭湍聲瀉
古劍成蟄龍.商帆來陣馬
晴光轉羣山.翠色著萬瓦
汀洲生芳香.草樹自閒冶
主郡王士安.高文勇枚賈
顧我久疎悴.霜髭漸盈把
臨津張廣筵.窮晝傳清斝
舞鼉驚浪翻.歌扇嬌雲惹
歡餘適晚霽.望外迷空野
曾是倦遊人.意慮亦瀟灑
