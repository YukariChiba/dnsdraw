秦王昔東狩.猖狂慕長生
訾黄杳不下.空山獨含情
瞻彼萬仞勢.强兹千載名
居然作南屏.翠影臨重城
伊昔賢太守.樂此烟雲輕
憑髙結華構.顯敞資神明
後來宅此地.决訟休羣氓
仰止鎮靜姿.仁心繇是閎
東州七萬井.利病隨時平
百姓望太守.雲間引雙旌
政成宴賓從.籩豆陳前楹
上下此相樂.於焉歌太寧
眄想仲蔚隱.聿懷安石清
荒湛焉用戒.終想愧崢嶸
