室空無侍者.終日延白光
今夕果何夕.粲者忽在旁
得非散花天.來試鐵石腸
非羅復非綺.何物爲衣裳
或濃若猩血.或淺若鵝黄
或如淡臙脂.薫以百和香
竟不可意解.發書問何祥
乃知延閣老.買得從維揚
自不耐渠惱.幽懷可禁當
牢辭又不敢.熟視徒彷徨
吾聞諸古人.物美應獻王
呼兒燎沈水.持以供虛皇
