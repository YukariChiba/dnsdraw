銀潢快瀉天無聲.秋光漾出圓蟾明
玉關晏眠柝不驚.籌帷坐見萬里情
健兒飽食細柳營.猛將思奮撫劍鳴
摘試一二來帝京.表裏百萬皆精兵
此時崧嶽風更清.壽酒消得如澠傾
天子神武恢八絃.一賢制難真長城
鴻鈞對斡三階平.珠連五緯薦璣衡
天開地闢霖雨成.中書之考遠作程
回視萬卷紛拏撐.一編自足垂勳名
書生腦脂瞇短檠.莫耶挂壁吼長鯨
相公辦取崧高行.不惜携之上崢嶸
