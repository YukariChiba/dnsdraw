辦舟留襄陽.辟風泊涑口
得行秋甲辰.初到夏癸酉
跛鼈已自慣.束髮至衰朽
坐是冥得喪.况復多病後
絕憐操舟兒.不惜脫穎手
顧瞻峴山亭.覿面可搴取
微風吹薄暮.霽景挂高柳
凉月欲略箕.陰氛尚侵斗
明朝起柂計.未敢決可否
身已不藉在.心自無何有
一事萌一意.但見掣君肘
擁書坐蓬窗.醉我不以酒
