羣航弭安流.未脫孤帆厄
獨板亂橫潰.始負衆舟責
蟄雷正須時.春雨宜滿澤
勇夫攻堅退.智士倒戈獲
去年北關路.永歎出處隔
俄掀鳳儀雅.緩彼梟搏磔
發覆洗塗糊.召和開褊迫
一日期萬年.倏眒展長策
居然西州道.千仞斂歸翮
鬢髮何用青.肝膽元自白
古聖豈不勞.築此英俊宅
誰令閉榛莽.回曲用蠻貊
天門昳蕩蕩.瑶實連蔓摘
種玉如有方.從今空櫝索
