勸君莫把青銅照.一瞬浮生何足道
麻姑又採東海桑.閬苑宮中養蠶老
任是唐虞與姬孔.蕭蕭寒草埋孤冢
我恐自古賢愚骨.疊過北邙高突兀
少年對酒且爲娛.幾日樽前垂白髮
安得滄溟盡爲酒.滔滔傾入愁人口
從他一醉千百年.六轡蒼龍任奔走
男兒得志升青雲.須教利澤施于民
窮來高枕卧白屋.蕙带藜羹還自足
功名富貴不由人.休學唐衢放聲哭
