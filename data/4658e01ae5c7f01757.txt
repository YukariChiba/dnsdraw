萬玉朝宗鳳扆.千金率領龍媒.
眄鼓凝驕躞蹀.聽歌弄影徘徊.
天祿遙征衛叔.日龍上借羲和.
將共兩驂爭舞.來隨八駿齊歌.
彩旄八佾成行.時龍五色因方.
屈膝銜杯赴節.傾心獻壽無疆.
帝皂龍駒沛艾.星蘭驥子權奇.
騰倚驤洋應節.繁驕接跡不移.
二聖先天合德.群靈率土可封.
擊石驂驔紫燕.摐金顧步蒼龍.
聖君出震應籙.神馬浮河獻圖.
足踏天庭鼓舞.心將帝樂踟躊.
