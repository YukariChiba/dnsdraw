楚山固多猿.青者黠而壽
化爲狂道士.山谷恣騰蹂
誤入華陽洞.竊飲茅君酒
君命囚巌間.巌石爲械杻
松根絡其足.藤蔓縛其肘
蒼苔瞇其目.叢棘哽其口
三年化爲石.堅瘦敵瓊玖
無復號雲聲.空餘舞杯手
樵夫見之笑.抱賣易升斗
楊公海中仙.世俗那得友
海邊逢姑射.一笑微俯首
胡不載之歸.用此頑且醜
求詩紀其異.本末得細剖
吾言豈妄云.得之亡是叟
