昔過益昌城.莫登君子堂
駕言念長道.未暇升崇岡
今聞寶峰上.縹緲陵朝陽
三休引蘿蔓.一覽窮蒼茫
微雲靄雙劍.落日明故鄉
奔馳迹未安.山藪意自長
漂摇萬里外.手把新詩章
宦遊不忘歸.何異鳥欲翔
塵土汙顔面.年華侵鬢霜
何時首歸路.所至聊徬徨
樽俎逢故人.亭榭凝清光
爲我具斗酒.宿恨猶可償
