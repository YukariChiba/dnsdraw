白水流今古.青山送死生
驅馳三楚掾.倏忽一空名
金玉埋臯壤.芝蘭哭弟兄
龍頭孤後進.鵬翅失前程
愁變風雲色.悲連鼓角聲
落星辭聖代.寒夢閉佳城
伊昔來江邑.從容副國英
德踰棲棘美.公亞飲冰清
大廈亡孤直.羣儒憶老成
白駒悲里巷.梁木慟簪纓
隴遂添新草.珠還滿舊籝
蒼蒼難可問.原上晚煙橫
