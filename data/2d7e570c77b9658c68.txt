旱風爍我膚.饑火煎我腸
春夏猶自可.入秋始難當
簪珥陡頓盡.衾裯纖細將
奪從女奴手.併入米客囊
但冀喘息延.敢憂生理妨
山州古磽瘠.歲計仰蘇杭
發地流玉粒.浮天駕牙檣
如何水後郡.翻糴浙東糧
行路急促促.人情沸皇皇
焦枯望一雨.禬禱願千方
雲氣亦偃蹇.魃妖轉炎揚
浮生想有屬.沈憂聊暫忘
