開帆出長淮.泊舟近禪剎
仰瞻窣雲塔.俯壓神物穴
衍語如懸河.事從古先說
欣聞佛力聖.降魔未嘗殺
爾來居幾年.戒履皎霜雪
領徒三百人.晝飯天廚說
重重殿閣陰.清爽無六月
固知出世緣.了與俗士別
此生猶孤蓬.驚風畏飄瞥
長林宿鳥盡.而我歸路絕
出處既不同.凈社無由結
三嘆復何言.疏鍾雲外滅
