上界官府多文書.我臞猶比山澤儒
閒忙態異亡羊等.一月不見霜侵鬚
雖無京兆白花瀝.還有太官青玉壺
武安曾孫我外弟.聞君得人助君喜
可能餠果饜兒童.不有杯槃到鄰里
去年南歸飲王家.把盞猶見黄梅花
城南尋春成歲事.忍不省顧隨泥沙
世事何須還刺口.輕薄論交翻覆手
自憐只似永州氓.歸喜蛇存視吾缶
