夜色尚蒼蒼.槐陰夾路長.聽鐘出長樂.傳鼓到新昌.
宿雨沙堤潤.秋風樺燭香.馬驕欺地軟.人健得天涼.
待漏排閶闔.停珂擁建章.爾隨黃合老.吾次紫微郎.
併入連稱籍.齊趨對折方.鬥班花接萼.綽立雁分行.
近職誠為美.微才豈合當.綸言難下筆.諫紙易盈箱.
老去何僥倖.時來不料量.唯求殺身地.相誓答恩光.
