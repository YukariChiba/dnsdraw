粲粲機中練.作扇圓中規
盛夏天無風.廣宇猶蒸炊
汗流既浹體.蚊齒仍毒肥
團扇當爾日.功利兩得施
一入君掌握.汗却蚊攘披
秋風刮地來.凉氣襲空帷
功竟勢亦去.退藏乃其宜
聖人制器用.用舍各有時
弓所以在鳥.鳥盡弓胡爲
蹄所以在兔.兔獲蹄何之
葛屨乃履霜.刺譏見于詩
作扇本禦暑.暑退當棄遺
奚必昧用舍.託怨班婕妤
