我行天下路幾何.三巴小益山最多
翠崖青嶂高嵯峨.紅棧如带縈巖阿
下有駭浪千盤渦.一跌性命委蛟鼉
日馳三百一烏騾.雪壓披氈泥滿靴
驛亭沃酒醉臉酡.長笛腰鼓雜巴歌
大散關上方橫戈.豈料世變如翻波
東歸輕舟下江沱.回首歲月悲蹉跎
壯君落筆寫岷嶓.意匠自到非身過
偉哉千仞天相摩.谷裏人家藏綠蘿
使我恍然越關河.熟視粉墨頻摩挲
