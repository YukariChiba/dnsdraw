萊公少年日.逸氣生雲泉
定策清東宫.天子爲矍然
奇豪不世出.獲一以當千
親征功第一.尚記破虜年
想見和易姿.垂柳春風前
我公嗣前列.剛特才亦全
方持使者節.眉宇秀而淵
高樓獨自登.愛公能補天
高情弔陳迹.妙語吐新篇
如風行水上.渙然成漪漣
乃心在王室.何時朝日邊
正坐霖雨手.豐年自留連
何必羨遺像.公自當濟川
