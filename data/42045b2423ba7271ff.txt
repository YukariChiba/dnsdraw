老來忽忽流年緊.三見涪江秋葉隕
祗緣二子日相從.便覺一瓢窮可忍
東津曉作招隱賦.西樓暮得思歸引
文字能令酒盞寛.江山未放詩才窘
分題踴躍誰避席.得句歡呼同彼隼
泉名三逸本戲語.野史千年傳不泯
醉歸半路飛蝙蝠.餘興中宵伴蚯蚓
那知鬚鬢禿于筆.但見兒童長如筍
留滯甘爲西域胡.衰遲更結東遊靷
故山咫尺未成歸.坐使蒼顔厚如胗
