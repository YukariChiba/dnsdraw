鄴宮廢瓦埋荒草.取之爲硯成堅好
求者如麻幾百年.宜乎今日難搜討
吾邦匠巧世其業.能辨環奇幼而老
隨材就器固不遺.大則梁棟細棼橑
必須完者始稱珍.何殊巨海尋三島
荆人之璧尚有瑕.夏后之璜豈無考
況乎此物出壞陶.千耕萬斸常翻攪
吾今所得不專全.祕若英瑶藉文繅
君詩苦擇未如意.持贈只虞咍絕倒
君不見鎮圭尺二瑁四寸.大小雖異皆君寶
