玉妃箋天收雪權.東皇領春行人寰
恍如身在五雲表.游到海上神仙山
翠鳳婀娜竹夾道.蒼龍偃蹇松當關
壽籐絡崖半青白.文蘚繡徑全斕斑
亭臺隠映樹石罅.樓觀突兀烟霄間
遥峰前後獻奇峭.流水左右供潺湲
珍禽倏來不可致.瑶草已種何容刪
目光貪翫忽炫焜.足力亦倦難躋攀
日斜路轉歸意迫.忽見洞府臨銀灣
洞中仙官笑呼客.光風霽月冰雪顔
云是四明石窗主.新自五老峰頭還
猿留鶴戀不覺久.碧落有詔行催班
却愁曳履踐台斗.三十六峰花木閒
