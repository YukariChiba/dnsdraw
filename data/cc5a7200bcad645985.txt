換舟入裏港.那懼江風横
今夕月色朗.天下呈圓鏡
小艤蕃庶鄉.夜燈萬星映
倐逢可人情.立論不失正
揮毫喜相譽.筆勢自遒勁
酒壺不住盪.斟酌各取性
不强亦不辭.此醉頗入聖
江行苦波劫.到此昉相慶
豈知接談笑.春生絕囂競
賓筵接幾夜.殽饌抑何盛
酒酣月更明.拭眼萬境淨
清歡慰旅瑣.四體都忘病
怪我當此時.吻噤絕嘯詠
夜影横窗殊.窗外梅花靚
