青松傲霜雪.事悞亦迍邅
或脱斧斤厄.則遭藤蔓纏
北渠材砢礧.聳壑色芳鮮
不作千楹棟.終爲萬斛船
那知過華屋.長慟搖空鞭
增擊疑仙去.超搖棄我先
但餘殷枕淚.無復對牀眠
憶昨游湓浦.曾同上紫烟
春光隨杖履.咲響落雲泉
尚想登臨處.仍哦唱和篇
暗驚生死隔.默數十三年
臺憲登羣彦.秋風吹一鸇
誅姦志未舍.謀國疏空傳
醉馭毛車度.誰推日轂旋
歲時嗟易得.力命古難全
報施徒云爾.功名信偶然
清忠光竹帛.英氣歛山川
哭子如臨敵.當勾失短鋋
