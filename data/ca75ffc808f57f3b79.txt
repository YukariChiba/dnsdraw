夢澤正天寒.南峰带秋色
詩人句不盡.餘意傳粉墨
年來兩眼昏.吏牘苦侵迫
明窗展橫素.刮膜謝砭石
往時蓬萊宮.圖畫燦東壁
拾遺老陰峭.思訓麗春碧
經年一過眼.行繞不暇食
太行逢李生.筆勢妙思索
未成真營丘.不俗已高格
安得十萬錢.盡致鵝溪白
不須念衣裘.䃜灰日滋殖
寫我江湖心.浩蕩滿千尺
