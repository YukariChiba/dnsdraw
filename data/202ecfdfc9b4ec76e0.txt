霜朝馬蹄無纖埃.錦城城西江之隈
金蘭合沓俱朋來.白沙鱗鱗江水洄
梅花傍江高崔嵬.人言猶是王建栽
豪華過眼浮雲哉.飛英送香來酒杯
酒酣疾呼竹籬開.走尋屋角如龍梅
梅龍雖多此其魁.睡龍屈盤肘承胲
風皴雨散封蒼苔.孫枝迸出誰胚胎
天公撫摩春爲回.慎勿變化隨風雷.年年開花照尊罍
我欲結茅買芋煨.與梅周旋送衰頹
