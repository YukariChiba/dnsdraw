昨夜霜一降.殺君庭中槐
乾葉不待黃.索索飛下來
憐君感節物.晨起步前階
臨風蹋葉立.半日顏色哀
西望長安城.歌鐘十二街
何人不歡樂.君獨心悠哉
白日頭上走.朱顏鏡中頹
平生青雲心.銷化成死灰
我今贈一言.勝飲酒千杯
其言雖甚鄙.可破悒悒懷
朱門有勳貴.陋巷有顏回
窮通各問命.不繫才不才
推此自豁豁.不必待安排
