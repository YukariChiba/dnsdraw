窮居少生涯.養子如種穀
寸苗方在手.想像秋禾熟
吾兒天所惠.骨相頗豐碩
娟娟懷抱中.一歲至週日
願汝無災害.長大庶可必
十歲聰明開.二十蚤奮發
胸蟠三萬卷.手握五色筆
策勳文字場.致君以儒術
不然學孫吳.縱橫萬人敵
爲國取中原.闢地玄冥北
他年汝成就.料我頭已白
光華照老眼.甘旨不可缺
爲子必純孝.爲人必正直
以我期望心.一日必一祝
勿爲癡小兒.茫然無所識
胎教尚有聞.斯言豈無益
