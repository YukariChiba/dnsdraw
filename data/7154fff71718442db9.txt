鮮鮮凌霜菊.艶艶粲雲綺
團欒雙毬枝.婆娑照窗几
頗訝銀臺俗.深憎澤蘭紫
瑣碎懸萬鈴.金錢坐堪擬
彼美誰家姝.軒然兩仙子
一登君子堂.衙官列桃李
殷勤極調護.出斛埋地底
結草障飛霜.分渠泄流水
那知病根株.咬齧遭蠧蟻
人生意外憂.多智亦謾爾
朝來踏雪泥.呼奴亟移徙
東株真已萎.西株有生理
萎者不自持.生者能有幾
君看金谷園.花木亘百里
忽然奇禍作.過眼盡荆杞
悠悠可奈何.歸步一笑喜
