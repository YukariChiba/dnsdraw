明月珠.不可襦.連城璧.不可餔
世間所有皆虛無.百年光景駒過隙.功名富貴將焉如
君不見北邙山.石羊石虎排無數
舊時多有帝王墳.今日纍纍蟄狐兔.殘碑斷碣爲行路
又不見秦漢都.百二山河能險固.舊時宮闕亘雲霄
今日原田但禾黍.古恨新愁迷草樹
不如且買葡萄醅.攜壺挈榼閒往來
日日大醉春風臺.何用感慨生悲哀
