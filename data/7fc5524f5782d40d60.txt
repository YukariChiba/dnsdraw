我本高陽徒.野性蓋踈拙
豈堪天子傍.命令裁機密
一麾出承明.猿鳥遂超逸
山州寂無事.氣象頗蕭瑟
閒尋琅邪溪.雲嵐可披拂
中路聞潺湲.幽亭對崷崒
鏘咽觸環珮.清泠泛琴瑟
知君多醉此.歸鞍屢突兀
醉中遣形骸.題名亦信筆
遺我溪風清.蒼顔坐髣髴
暝色失松竹.徘徊望寒月
携酒頻來游.行待山花發
