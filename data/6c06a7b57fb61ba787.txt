臚傳居第一.科目艷當年
慷慨誅奸佞.從容秉政權
諸孫今白屋.舊物止青氈
幾見黄粱熟.何當鐵硯穿
書聲月廡下.燈影雨窗前
學者師王式.時人老伏虔
不令官濟濟.空負腹便便
桑葚鴞偏惡.桐花鳳可憐
縱無當食祿.猶有可耕田
卒卒纔傾蓋.依依願執鞭
二翁俱耄矣.一別重凄然
握手出門去.桂花香滿船
