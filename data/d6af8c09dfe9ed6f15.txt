腊雪緣何喜.春工屬此興
宿苗沾潤足.盭氣滌除仍
亂舞隨空遠.輕黏徹體凝
漫天紛糝玉.極目皎鋪繒
带雨聲初急.摶風勢轉增
危檐飄邃幕.疏屋灑寒燈
瑟縮鴉栖怯.跳梁犬力勝
須臾平坎窞.頃刻沒畦塍
梅李看山木.瓊瑤數塔層
寢眠寧有道.賦詠媿非能
郭履愁離席.孫窗但枕肱
凍從金井水.清挹玉壺冰
銀闕何勞問.雲臺取次登
漁簔真好畫.柳絮足多稱
栗冽驚殘歲.凄其憶舊明
戴君聊欲訪.郢唱忽難應
綺席交銀燭.清河映玉繩
詩成凌鮑謝.酒飲竭淄渑
天朗醒孤鶴.風高激怒鵬
齊宫初入夢.曉鼓數聲鼟
