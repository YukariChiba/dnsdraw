劉侯元祐家.高標振流俗
益州西門外.勝日事幽矚
襟期得佳士.命駕不待促
壺觴傍水石.談笑滿林屋
經行舊臺苑.蕪沒長禾菽
長吟何激烈.遠思脫羈束
遥追七賢社.不負千鍾淥
詩囊寄同幕.足音到空谷
明月散昏埃.清風濯炎溽
壯游憶子美.感遇悲伯玉
功名垂耳驥.歲月長饑鵠
此事置勿言.時情鬭蠻觸
