曩哦佛狸謠.別我江上宅
不憂道里遠.但恐生死隔
怱怱分袂去.悲風動悽惻
寄聲來問我.何忍試鋒鏑
憔悴山澤間.藜莧尚可食
寒蝸戀餘涎.欲去我未得
作書思報子.霜雁正戢翼
邇來聞吉語.草木有佳色
驚雷斃梟獍.甘雨厭螟𧎬
崎嶇各不死.仰荷天地德
平生長卿舍.依舊立四壁
君歸亦莫緩.歲晚霜露逼
相期津上亭.瀝酒酹餘厄
