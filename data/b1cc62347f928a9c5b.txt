山深疑路斷.古寺忽開門
喬木風霜急.荒崖雲雨痕
朝霞明翠靄.秋雨濯嵐昏
幽鳥不避客.閒雲時入軒
重蘿深更綠.碧澗淺無渾
寶地黄金布.飛泉白玉噴
庭閒卧馴鹿.果熟引王孫
禪靜石爲室.客迷桃滿園
每悲塵世幻.方信梵王尊
野實饑堪薦.陽崖冬自溫
便當安寂寞.何事走歊煩
清梵晨齋啟.高松夜枕喧
逢人休問道.得意已忘言
直指曹溪路.勞將貝葉翻
功名歎不偶.歲月去如奔
久分疏軒冕.寧辭友玃猿
從容巖客話.粗糲野僧飧
即是平生樂.心期何日論
