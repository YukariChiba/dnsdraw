人心分內外.學道謹趨捨
巧令世所賢.木訥人謂野
至聖垂大訓.夫豈欺我者
陽和發天葩.爛其映春斝
一朝隨狂風.殆不如土苴
秋至萬寶成.結束槁葉下
一一抱天根.真理不容假
持以薦豆籩.潔誠神所嘏
孔門德行科.卓爾先游夏
漢世躬行人.未肯遜班馬
照影空自妍.心事形面赭
美璞藏至用.不琢存大雅
詩篇匪君重.閉戶自汛灑
余言亦已多.尚口不如啞
