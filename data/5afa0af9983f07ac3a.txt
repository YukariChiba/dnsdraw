乞身未遂歸巖谷.滿面塵埃慵靧沐
鈴齋獨坐更悲秋.喜見吾人駐車轂
吾人別久正懷思.一旦渴心還慰沃
天公助我作清歡.特遣仙花薦芬馥
萬枝瑣碎屑黄金.幾樹陰森攢碧玉
天然風韵月中來.頗鄙人間桃李俗
秋高氣爽人意佳.衰病無悰惟我獨
胡爲却被此花惱.盡日簷前看不足
况是欣逢磊落人.遠追渭釣並巖築
須知天欲長吟哦.使向筠陽看修竹
見花落筆作長謠.燦若珠璣千百斛
我方觸緒不自聊.得此細看還熟讀
明朝人去花亦殘.只把新詩時反覆
