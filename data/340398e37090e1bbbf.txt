一年醉.三百六十日
今朝年盡酒未盡.自顧形骸無得失
浮生七十行六十.猛飲狂歌須汲汲
吾邦倅貳李自明.愛我頹然荷蓑笠
雙壺滿送瓊瑤漿.春風爭從四支入
君不見劉項存亡安在哉.暫時龍虎轟風雷
袁盎說行晁錯戮.躡蹝刺客横刀來
又云舜野死.堯幽囚.九疑連延雲霧愁
不如飲酒醒復醉.抱甕負鍤渠無仇
滄海化爲酒.蓬萊作糟丘
與君攜手去.赤脚踏鼇頭
