士生涉道有深淺.時來行身隨近遠
飛雲邂逅作霖雨.雨足雲歸自舒卷
南陽躬耕心不悔.東山忽起顔猶腆
威行巾幗喜折屐.得倍古人謀蓋鮮
楊顒慟哭野王箏.歎息成言那及踐
關中丞相富丘壑.掩鼻功名聊不免
前年一戰靖江滸.今年再戰開淮甸
心期綠野園林勝.夢想黄岡松檜晚
淵明孤往欲問津.赤松從游非衆願
憑虚或喜凌雲賦.遠遊請續離騷傳
