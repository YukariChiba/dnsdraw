昭君十七進御時.舉步弄影颺蛾眉
自憐窈窕出絕域.八年未許承丹墀
在家不省闚門戶.豈知萬里從胡虜
豐容靚飾亦何心.尚欲君王一回顧
君不見班姬奉養長信宮.又不見昭儀舉袂前當熊
盛時寵幸只如此.分甘委弃匈奴中
春風漢殿彈絲手.持鞭却趁奚鞍走
莫道單于無復情.一見纖腰爲回首
含悲遠嫁來天涯.不知夔州處女髽
寄語雙鬟負薪女.炙面慎勿輕離家
