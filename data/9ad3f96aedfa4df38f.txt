流落湖海間.十載苦卑濕
生還亦何事.猶未掃餘習
天葩發新句.珠履追舊集
和篇紛四來.文采各熒熠
轟鋐金石動.淒楚風雨急
土風自難忘.豈類南冠縶
英英王者後.文武盛爵邑
清深如古井.短綆未易汲
如何示同好.醉墨猶我及
年來窮到底.屋壁徒四立
此行亦何幸.珠玉得屢挹
騏驎委六轡.萬里無險澀
他年乘高車.何人猶戴笠
