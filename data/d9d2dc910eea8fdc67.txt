南方潛璞出寒溪.沉沉紫蔚凝堅姿
兩儀肖象磨礱異.三趾承隅琢餙奇
銀带参華貢雙闕.玉蟾分滴潤圓池
微波澄淡當晴景.旌旗半浸龍蛇影
輕浮春絮拂犀榦.微動日華明綺井
蘂簡交輝九禁深.玉枝斜照中宵永
列璇臺兮今得地.邇清光兮叶靈契
宣絲旨兮揚聖謨.贊雲章兮熙睿志
彌彰盛德冠生民.務以文明化兆人
