劉郎飲酒如渴虹.一飲澗壑俱成空
胸中磊磈澆不下.時吐勁氣噓青紅
劉郎吟詩如飲酒.淋漓醉墨濡其首
笑鞭列缺起豐隆.變化風雷一揮手
吟詩飲酒總餘事.試問劉郎一何有
劉郎才如萬乘器.落濩輪囷難自致
彊親舉予作書生.却笑書生敗人意
合騎快馬健如龍.少年追逐曹景宗
弓弦霹靂餓鴞叫.鼻尖出火耳生風
安能規行復矩步.斂袂厭厭作新婦
黄金揮盡氣愈張.男兒龍變那可量
會須斫取契丹首.金甲牙旗歸故鄉
