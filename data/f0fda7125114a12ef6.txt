虬鬚英武喧天淵.當時功臣畫凌煙
漢家驍騎才三萬.北攻稽落書燕然
勳名鼎鼎磨星斗.百年衰落歸黄泉
人間萬事都如夢.不如掛冠神武尋山川
我昔曾登會稽頂.逍遥疑在羲皇前
下觀濤江卷飛雪.旁看秦望森摩天
祖龍定是同鮑臭.鴟夷却得携妖妍
悠然會意不復出.倚鋤便欲耕春田
君不見淵明歸去傳圖畫.伯時妙手垂千年
我藏東絹今拂拭.正欲寫此春江浩渺山連娟
更要元龍湖海士.百尺樓中相對眠
玉京蓬島置勿問.人間今是地行仙
岷江寥寥三峽遠.此心欲往知何緣
煩君斷取來方丈.徑入東坡疊嶂篇
