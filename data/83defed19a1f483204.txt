高田土可篩.下田不受犂
遺蝗憂插啄.况乃麥未齊
赤子天自憐.溝壑忍見擠
雨逐新歲來.停雲忽凄凄
莫辭三日霖.爲作一尺泥
汪汪既沒膝.灧灧仍拍隄
漸看簑笠出.笑語喧畛畦
我欲與寓目.父老同攀躋
此身群萬生.擾擾舞甕雞
曾亦無幾求.脫粟配羹藜
永言故隴耕.老眼路凄迷
好收歛版手.鋤耰歸自携
