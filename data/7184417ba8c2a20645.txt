古郡襄水陽.群山繞郛郭
其間峴首者.羊公最所樂
登臨見洲渚.氣象真磅礴
公乎既已沒.高碑此鑱鑿
廟食有遺像.當時盛丹雘
到今僅千載.碑廟皆頹落
喬木荒榛間.廟址存依約
碑倒石屢易.文字免缺錯
我侯至之初.亭廟皆新作
爲詩道其意.風化思所託
侯慕羊公心.仁政及物博
將見襄陽治.與古相侔若
