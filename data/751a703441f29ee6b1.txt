窮寇轉趨海.吾邦備宜先
連年戍役頻.徵兵及漁佃
扶戈或稚齒.嬰胄仍華顛
未知戎伍肅.朱旗亂長阡
林端晚燧發.石際飛梯懸
崎嶇樵牧地.萬竈生浮烟
我行視營柵.兒戲端可憐
倚茲形勢險.寇至常遷延
羣兇昔吾軍.赤指抨鳴弦
防胡屢瓦解.合寇俄星連
猶多燕趙兒.意氣非當年
駢車載珍寶.結騎馳嬋娟
時危天稔亂.事豈汝能專
怒風飛驚濤.河梁失歸船
四顧天地黑.攬衣思茫然
