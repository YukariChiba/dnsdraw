至人如幻千億身.若以色觀皆世人
大千初自一漚發.變化誰能知本因
移天宮殿著人世.斷取無異陶家輪
當年紫磨已殊勝.後來浮海亦有神
緬懷此地初啟聖.真人繼出天下春
莊嚴事秘理莫測.萬世鎮守無陳新
寶坊千柱衆八百.衣食隨念何由貧
天寒急景過駒隙.坐穩不去同鴟蹲
歸來想像發光影.一洗百慮無餘塵
