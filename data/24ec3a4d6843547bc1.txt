沍寒日日霜如雪.地土縮高磚石裂
板橋積厚滑難乾.林葉有同裝玉屑
朝來負暄殊不暖.過午欲晡冰更結
無風亦覺氣酸然.只是水邊梅影別
一冬既雷仍既雨.僅可得晴霜未絕
家貧無人去拾柴.白屋何由生煖熱
且擁敗絮莫出門.欲賦江梅詩轉拙
細思雨霜豈常霜.須見陽和變時節
待他春色到人間.定自忘之都弗說
