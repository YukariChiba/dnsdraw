宜春苑外最長條.閑嫋春風伴舞腰.
正是玉人腸斷處.一渠春水赤欄橋.
南內牆東禦路傍.預知春色柳絲黃.
杏花未肯無情思.何事情人最斷腸.
蘇小門前柳萬條.毿毿金線拂平橋.
黃鶯不語東風起.深閉朱門伴細腰.
金縷毿毿碧瓦溝.六宮眉黛惹春愁.
晚來更帶龍池雨.半拂欄幹半入樓.
館娃宮外鄴城西.遠映征帆近拂堤.
系得王孫歸意切.不關春草綠萋萋.
兩兩黃鸝色似金.嫋枝啼露動芳音.
春來幸自長如線.可惜牽纏蕩子心.
禦柳如絲映九重.鳳凰窗柱繡芙蓉.
景陽樓伴千條露.一面新妝待曉鐘.
織錦機邊鶯語頻.停梭垂淚憶征人.
塞門三月猶蕭索.縱有垂楊未覺春.
