筆端吐陽春.胸次著雲夢
袖中匠石斤.規矩隨意中
君侯道藝樂.不許俗子共
深堂埃𡏖外.平日文字供
默對八窗靜.不但十年種
妙語落人間.一一萬金重
平反與進修.併作旨甘奉
只今衣五綵.頗亦笛三弄
何人侍板輿.觴豆燕羣從
鴒原春事繁.鴈影天宇空
傍睨梟雉呼.或作鄒魯閧
紛紛手翻覆.納納腹空洞
汲直合居中.器博滯近用
初計拔薤來.竟息憩棠訟
翛然擁書坐.竹風助吟諷
更聽雛鳳鳴.未妨蜚鴻送
今皇志復古.俗有後賓貢
斯文屬耆儒.夏屋况巨棟
江漢繼崧高.誰當第嘉誦
縣知尹吉甫.縮手辟張仲
