郊原雨初足.風日清且好
病守亦欣然.肩輿白門道
荒田咽蛩蚓.村巷懸梨棗
下有幽人居.閉門空雀噪
西風高正厲.落葉紛可掃
孤童卧斜日.病馬放秋草
墟里通有無.垣牆任摧倒
君家本冠蓋.絲竹鬧鄰保
脫身聲利中.道德自濯澡
躬耕抱羸疾.奉養百歲老
詩書膏吻頰.菽水媚翁媼
饑寒天隨子.杞菊自擷芼
慈孝董邵南.雞狗相乳抱
吾生如寄耳.歸計失不早
故山豈敢忘.但恐迫華皓
從君好種秫.斗酒時自勞
