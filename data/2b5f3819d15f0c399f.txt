渴飲嘗不足.鑿井偶清疏
井邊舊牆屋.塗塈爲我居
念彼作者勞.容膝已有餘
開窗近檐楹.天光滿圖書
汲水屢灑掃.塵去延空虛
外潔內亦清.體胖氣加舒
緬懷埳中蛙.樂豈羨蝦魚
相君宅新府.文木森周廬
侯門多結駟.賜金每論車
身外無我親.儻來物固疏
日食夜以息.大小則皆如
况無百歲人.貴賤同丘墟
但可蔽風雨.且以永居諸
