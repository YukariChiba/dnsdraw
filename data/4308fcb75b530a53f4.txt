朝漕百舟金.暮漕百舟粟
一歲漕幾舟.京師猶不足
此河百餘年.此舟日往復
自從有河來.宜積萬千屋
如何尚虛乏.僅若填空谷
歲或數未登.飛傳日逼促
嗷嗷衆兵食.已憂不相屬
東南雖奠安.亦宜少儲蓄
奈何盡取之.曾不留斗斛
秦漢都關中.厥田號衍沃
二渠如肥膏.凶年亦生穀
公私富囷倉.何必收珠玉
因以轉實邊.邊兵皆飽腹
不聞漕汴渠.尾尾舟銜軸
關中地故存.存渠失淘斸
或能尋舊源.鳩工鑿其陸
少緩東南民.俾之具饘粥
茲豈少利哉.可爲天下福
