九衢烏帽吹塵沙.心知痼疾無烟霞
病眼不禁書葉遮.歲月逝已空吁嗟
故鄉日遠老日加.無地可種青門瓜
幾年塵甑兒女譁.強吟冰柱哦雪車
長安城中十萬家.綠蒲朱籠來邇遐
揮金截玉争矜誇.御府詔賜珍復嘉
金盤璀璨無疵瑕.章郎文采如景差
便恐餘子俱公邪.故遣麗句開天葩
語勝未必甲豐華.深山窮谷寒無涯
一讀盡噤池中蛙.老人晝臥横烏紗
舉杯隨分浮水花.飲甘欲借歸齒牙
千金難買官焙茶.百金未盡先藏义
