五年重別舊山村.樹有交柯犢有孫.
更感卞峰顏色好.曉雲才散便當門.
雪下孤村淅淅鳴.病魂無睡灑來清.
心搖只待東窗曉.長愧寒雞第一聲.
多情多感自難忘.只有風流共古長.
座上不遺金帶枕.陳王詞賦為誰傷.
甫裏先生未白頭.酒旗猶可戰高樓.
長鯨好鱠無因得.乞取艅艎作釣舟.
花瀨濛濛紫氣昏.水邊山曲更深村.
終須揀取幽棲處.老檜成雙便作門.
陰洞曾為采藥行.冷雲凝絕燭微明.
玉芝敲折琤然墮.合有真人上姓名.
長歎人間發易華.暗將心事許煙霞.
病來前約分明在.藥鼎書囊便是家.
醞得秋泉似玉容.比於雲液更應濃.
思量北海徐劉輩.枉向人間號酒龍.
羊侃多應自古豪.解盤金槊置纖腰.
縱然此事教雙得.不博溪田二頃苗.
偶然攜稚看微波.臨水春寒一倍多.
便使筆精如逸少.懶能書字換群鵝.
昔聞莊叟迢迢夢.又道韓生苒苒飛.
知有姓名聊寄問.更無言語抱斜暉.
雪侵春事太無端.舞急微還近臘寒.
應是也疑真宰怪.休時猶未遍林巒.
數尺遊絲墮碧空.年年長是惹東風.
爭知天上無人住.亦有春愁鶴發翁.
誰使寒鴉意緒嬌.雲情山晚動情憀.亂和殘照紛紛舞.應索陽烏次第饒.
古往天高事渺茫.爭知靈媛不淒涼.
月娥如有相思淚.只待方諸寄兩行.
本來雲外寄閑身.遂與溪雲作主人.
一夜逆風愁四散.曉來零落傍衣巾.
淵明不待公田熟.乘興先秋解印歸.
我為餘糧春未去.到頭誰是複誰非.
雲擁根株抱石危.斫來文似瘦蛟螭.
幽人帶病慵朝起.只向春山盡日欹.
月淡花閑夜已深.宋家微詠若遺音.
重思萬古無人賞.露濕清香獨滿襟.
南岸春田手自農.往來橫截半江風.
有時不耐輕橈興.暫欲蓬山訪洛公.
賢達垂竿小隱中.我來真作捕魚翁.
前溪一夜春流急.已學嚴灘下釣筒.
水國君王又姓蕭.風情由是冠南朝.
靈和殿下巴江柳.十二旒前舞翠條.
強梳蓬鬢整斜冠.片燭光微夜思闌.
天意最饒惆悵事.單棲分付與春寒.
無多藥圃近南榮.合有新苗次第生.
稚子不知名品上.恐隨春草鬥輸贏.
一派溪隨箬下流.春來無處不汀洲.
漪瀾未碧蒲猶短.不見鴛鴦正自由.
山下花明水上曛.一橈青翰破霞文.
越人但愛風流客.繡被何須屬鄂君.
妍華須是占時生.准擬差肩不近情.
佳麗幾時腰不細.荊王辛苦致宮名.
姹女精神似月孤.敢將容易入洪爐.
人間縱道鉛華少.蝶翅新篁未肯無.
貞白求丹變姓名.主恩潛助亦無成.
侯家竟換梁天子.王整徒勞作外兵.
春雨能膏草木肥.就中林野碧含滋.
唯餘病客相逢背.一夜寒聲減四肢.
