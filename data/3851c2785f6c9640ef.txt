夢破山骨冷.扶桑未放曉
披衣坐虛堂.缺月猶皎皎
揚泉漱寒冽.激齒冰雪繞
百體喜堅壯.萬象覺清悄
簪履事朝謁.神魂飛窅渺
龕燈蚌珠剖.爐穗玉繩裊
浮念恍已消.真庭諒非杳
須臾霽霞起.赫奕射林表
高樹引凉蟬.深枝啅棲鳥
二蟲彼何爲.逐動自紛擾
悠悠天宇內.豈復論大小
覆盎舞醯雞.濃昏恣飛繞
定知達觀士.方寸常了了
世無陶靖節.此樂知者少
