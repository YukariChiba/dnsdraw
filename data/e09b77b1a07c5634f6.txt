君不見元光河決愁從臣.天子有詔皆負薪
當時實炭知幾畚.下與魚鼈爭生人
孰知木黔善制水.火出木盡全其真
一朝入火縱粉骨.曲身得煖龍蛇伸
成虧等作萬世計.肯與胡僧推劫塵
我欲詼諧與作傳.上繼毛穎追獲麟
日燒崑崙十挺指.惜哉黔也非吾親
窮朝破竈鬰煙燼.青唇黑腕羞比鄰
誰能輿致送煖熱.坐使有脚歌陽春
將軍羔酒空作夢.十年未有今年貧
