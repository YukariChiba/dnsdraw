太守終南爲客主.出入厭倦馬與車
與山朝夕欲還往.作樓近在室一隅
主人去久山寂寞.正值青帝催焦枯
我拘簿書甚杻械.擺脫步上提酒壺
郊原猶未見春色.似據水墨長安圖
也知好景天更惜.高峰常是雲模糊
安得風伯持大篲.掃灑百里如屏鋪
顯昧萬狀古詩國.收拾可禿千毫書
我來願作風雅戶.醉倒坐待明月扶
去家若有巖下夢.免復夜夜尋歸途
