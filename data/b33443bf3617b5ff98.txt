北風阻船泊湖漘.北望廬阜青無痕
晴雲自舒仍自卷.白龍欲眠猶宛轉
秋空漠漠秋氣淺.碧天蘸水如刀剪
篙師畏浪不敢行.却憶李白騎長鯨
倒回玉鞭擊鯨尾.錦袍濺雪洪濤裏
霓光溢目精神閒.終日高歌去復還
飛流直下三千尺.風吹銀漢落人間
天送醇醪傾北斗.羣仙吹簫龍鳳吼
李白一飲還一醉.醉來豈知生死累
倐然却返玉皇家.不騎鯨魚駕鸞車
留連自摘蟠桃花.嚼花吐津染朝霞
不信如今三百載.頑鯨駭浪空相待
