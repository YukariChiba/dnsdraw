客從長安來.厚紙封小軸
題云此奇畫.寄贈公可蓄
開之掛高壁.爛絹止一幅
中有兩駱駝.氣韻頗不俗
大駝載半髀.正面頸愈曲
小駝方就乳.蹲身脚微跼
一馬立其後.才露頭與足
三犬乃子母.共卧銜臠肉
老胡抱朱旗.狀貌何狠愎
端然立高岸.勢若不可觸
定是虜中酋.華旃蓋鮮服
不知何所來.隨從無一僕
初誰作此畫.精妙亦可錄
應餘右方在.次第不止獨
更願君訪來.我肯萬錢贖
