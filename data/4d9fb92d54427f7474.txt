金身夢覺白馬東.西來禪教各一宗
講師高據獅子座.緇素群集驚盲聾
天華咫尺飛墜地.夜燭神光滿室紅
遠師道林嗣宗風.專談義學離禪鋒
三葉五性總超詣.一枝擘與天泉翁
不泥筌蹄求解脫.不執文字迷本空
黄梅四月上盧龍.騎馿不下莫相逢
徐州麥飯足可飽.青州布衫誰與縫
盧溝橋邊石頭滑.飛錫徑入明光宮
手揮玉麈天顔喜.身被紅綃帝渥濃
回頭却笑虎丘石.夜半不憶寒山鐘
君不見懶殘昔住衡山峰.使者召之終不從.天寒垂涕石窟中
