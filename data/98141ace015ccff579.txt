先引護欄毬子驄.九馬近遠俱相從
黑駒騧黄騅素騮.亦有笏面仍銀鬃
夏國一種青於藍.五明錯靴皆如龍
或驂或引恣馳驟.坐覺隠耳聲瓏瓏
人間安得有此輩.一一必自天閑中
不惟骨相異凡馬.圉人貴介多雍容
三花翦鬣自官樣.空鞍更以香羅幪
中間二者蓋天馬.齒雖已老氣尚雄
不知幾出橫門道.雙立柳下青陰濃
擡韁捽頷刷背膂.旋梳鬃尾摇清風
人人生意馬欲動.態度曲盡各不同
韓生去我幾百年.藻色尚濕青與紅
不知何時墮雞林.萬里遠在東海東
賈人携來得寓目.一見絕歎丹青工
千金可買真不惜.忽復携去何匆匆
亟令臨寫得形似.如此神駿那得逢
開元內外馬盈億.色別爲群從登封
韓生所貌定傑出.七尺爲騋八尺駥
向來鶑邊繫金狨.歸乘款段頭已童
伏櫪寧能志千里.却笑區區據鞍矍鑠翁
