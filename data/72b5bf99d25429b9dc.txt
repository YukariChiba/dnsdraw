東郊過新雨.野色何氛氲
嘉苖起萎病.萬頃堆寒雲
田父揖行客.苦訴村墟貧
年年夏旱時.赤地流黄塵
小兒困鋤耘.烈日背欲皴
大兒斡水車.手足無完筋
官租且不供.矧欲養吾身
東鄰久無煙.幾口能生存
西鄰逐熟去.今作何鄉人
行客謝老農.艱難困勞塵
而今新官家.寛大布深仁
大臣亦端良.乘時轉鴻鈞
汝豈不自覺.新歲雨澤勻
寰區日寧靖.百物方訢訢
爾曹死亦足.及爲太平民
