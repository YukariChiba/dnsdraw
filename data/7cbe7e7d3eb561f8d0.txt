西江寒籐濯清冰.擣成楮衾起霜稜
朱門鼎食笑弗顧.只有蕙帳眠山僧
精緻不數氈毯厚.潔淨未必綾錦能
禦冬氣清神煜煜.煖老體輕夢騰騰
幽人玩之喜欲舞.可與飲水同曲肱
江夏無雙知此意.又見寒來祇布被
吳山客舍久窮愁.帝城貴家誰顧視
急呼大兒開篋箱.取以贈吾真雅遺
拂拭牀間時自思.展轉枕邊誠有愧
當如此衾堅且白.身外輕肥皆棄置
