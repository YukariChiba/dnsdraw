出處事莫並.昔諳今則疏
一從畏車冕.意遂甘泥塗
種髪日就白.衰顔寧再朱
壯心空萬里.老病寄一區
故人來蓬海.過門問樵蘇
平生詩酒豪.醉倒扶吳姝
憶昨試京兆.笑談鼠盜無
雞牛本同割.刀几無精粗
去去南陽野.何以爲君娛
三年方赤地.政成少踟躕
古爲賢守多.方略想可圖
民言或有酌.近數崔大夫
惜哉事大謬.誰爲焚丹書
