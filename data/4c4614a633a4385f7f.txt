晴暾發輕暑.惠風蕩繁林
驅車青郊路.舉跐西山岑
隨流翫回轉.就陰便清深
子規續哀響.倉庚流好音
側徑既窈窕.層崖亦嶇嶔
石泉潄瓊瑶.松風戞璆琳
雲間渺虛曠.恍若韶濩臨
水樂名其亭.上有坡仙吟
泉甘瀹新茗.芹香侑清斟
攀躋豈不勞.景勝忘所任
夕陽忽在山.清興浩難禁
山靈應有約.何時重來尋
