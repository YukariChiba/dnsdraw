去年御史府.舉動觸四壁
幽幽百尺井.仰天無一席
隔牆聞歌呼.自恨計之失
留詩不忍寫.苦淚漬紙筆
餘生復何幸.樂事有今日
江流鏡面浄.烟雨輕羃羃
孤舟如鳧鷖.點破千頃碧
聞君在磁湖.欲見隔咫尺
朝來好風色.旗脚西北擲
行當中流見.笑眼清光溢
此邦疑可老.修竹带泉石
欲買柯氏林.茲謀待君必
