賢良才識明.御史風望清
命駕千里至.高談一座驚
舊故偶獲道.離憂自茲平
朅來湖上寺.共語堂西楹
念昔一交臂.幾年兩摇旌
契闊信靡定.邂逅欣偕行
日薄聊頓轡.興來再飛觥
霜林隕丹葉.泉坻結新冰
湖月金炯炯.竹風玉玲玲
峰巒對三山.樓殿如九成
南州足奇麗.此地尤兼并
因君發題咏.足使增嘉聲
