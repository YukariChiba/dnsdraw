何處東風發春早.先傍梅花試天巧
新陽一點破雪霜.春意將回可前料
天公乞我人日晴.新年屈指將浹旬
老懷不似少時好.對花默默仍循循
坐看流年如許急.嘆息浮生駒過隙
與花相見忍相負.洗杯一醉樽中碧
起來索笑巡疎簷.愛渠清絕無中邊
君侯肯爲花吐句.麝媒洒落生雲烟
花開花謝莫深問.物有榮枯付天命
聞道隴頭天正寒.驛使不來無遠信
可憐桃李品格低.誰似玉肌蒙縞衣
爲花著語只如此.更請健筆無停飛
