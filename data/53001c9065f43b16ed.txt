我聞無量壽.世作天人師
有禱必應感.如形影隨之
吾見盛德士.吏隠江之湄
巖巖棟梁材.爲桷豈所宜
守道心自適.怡然見雙眉
何當日千里.整頓黄金羈
嗟予拙無用.正坐千林姿
荷兄獨青眼.少雪群兒欺
蘭菊雖異芳.春秋莫予遺
相逢一尊酒.駐馬聊共持
偶觀香霧鬰.彷彿初生時
願兄壽無量.登庸侍彤墀
年年遇今日.酌酒共瑶巵
