經時無甘澤.帝爲元元憂
新正得一雪.尚可期有秋
狂風東北來.浩浩舉山丘
飛霰爲先驅.繁英已綢繆
堆深地欲蟄.舞急川争流
沉沉西崦暮.落勢漫不收
盡移白玉京.來爲帝王州
癘鬼窘相泣.凄凉苦罷休
旱魃亦失氣.耿耿空自囚
從兹民其康.終歲飽麥麰
端門盛佳氣.策府多英遊
諒多贊時瑞.豈獨吟空愁
金樽發清揚.思湧如雲浮
請歌豐年占.以代擊壌謳
