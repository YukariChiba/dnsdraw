地靈丘壑邃.危路入紫煙
藤蘿閟尺水.中有龍潛淵
青曦弄驕暉.紹興丙辰年
嗷嗷周餘民.生理諒難全
令尹謝不敏.來上天公牋
一念如絲芒.已斡造化權
夜半雷繞山.雨出山之巔
凌晨眺四郊.草木亦欣然
民戴神之休.次謂令尹賢
賢則吾豈敢.庶逭失職愆
甲兵久不洗.風霾漲塵寰
茲事非神助.誰其蕩腥羶
物極理必反.否泰如循環
神龍儻有意.速起飛九天
