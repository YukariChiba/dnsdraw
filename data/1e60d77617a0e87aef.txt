少師睦宗族.譽望四海尊
具載涪翁詩.凜凜英氣存
我方繼先志.愛汝賢弟昆
郊天均霈澤.延賞光子孫
適當強而仕.青衫拜君恩
命駕易千里.玉麟共清樽
半年悅清話.膏車遽還轅
軒昂意氣雄.下視鵬與鵾
我今歸興濃.倦遊懷文園
送別已凄斷.握手何忘言
九經在踐履.勤勞窮淵源
勉爲門戶計.無使群議喧
行輕則招憂.世事難重論
勿貽內舉羞.同姓古所敦
