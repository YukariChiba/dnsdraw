四松初移時.大抵三尺強.別來忽三載.離立如人長.
會看根不拔.莫計枝凋傷.幽色幸秀髮.疏柯亦昂藏.
所插小藩籬.本亦有堤防.終然掁撥損.得吝千葉黃.
敢為故林主.黎庶猶未康.避賊今始歸.春草滿空堂.
覽物歎衰謝.及茲慰淒涼.清風為我起.灑面若微霜.
足以送老姿.聊待偃蓋張.我生無根帶.配爾亦茫茫.
有情且賦詩.事蹟可兩忘.勿矜千載後.慘澹蟠穹蒼.
