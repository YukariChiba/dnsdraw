賤子昔在野.心哀此黔首
豐年不飽食.水旱尚何有
雖無剽盜起.萬一且不久
特愁吏之爲.十室災八九
原田敗粟麥.欲訴嗟無賕
間關幸見省.笞扑隨其後
況是交冬春.老弱就僵仆
州家閉倉庾.縣吏鞭租負
鄉鄰銖兩徵.坐逮空南畝
取貲官一毫.奸桀已云富
彼昏方怡然.自謂民父母
朅來佐荒郡.懔懔常慚疚
昔之心所哀.今也執其咎
乘田聖所勉.况乃余之陋
內訟敢不勤.同憂在僚友
