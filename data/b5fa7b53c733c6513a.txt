殘梅零落同寒灰.屏翳忍驅斜雨來
濛濛點滴夜連曉.園館寂寞生青苔
墨雲四卷山露碧.日轂照耀天衢開
妖桃映竹烟酩酊.細柳拂水風徘徊
倪公要我共行賞.小亭草草排樽罍
盈筐菊芽青玉軟.滿盤鱭縷紅絲堆
興來一笑且爲樂.春光半被鶯啼催
百年已往五十八.借問餘生真可咍
平原豪客散烟霧.東山舞妓埋蒿萊
眼前不肯飲五斗.身後安能傾一杯
