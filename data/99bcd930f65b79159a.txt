有叟羈窮垂白頭.潛神密理同天遊
朝歌鼓刀既屠紂.渭濱垂鈎來釣周
晚遭西伯與同載.首封東海荒營丘
洋洋大風僅千祀.當年固乃屠釣儔
世變後有薛公文.館中多坐倜儻人
魯連節重輕丘山.馮驩氣高微風雲
丈夫志義絕流俗.豈與層層雛鼠羣
楚漢興亡事已微.後世傾奪奚足譏
龍韜豹略苦迂闊.使公復生將安歸
