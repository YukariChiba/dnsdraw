吾聞聖人之兵有不戰.不戰之勝善之善
況復良將握天威.西戎雖强安得擅
憶昔屬國羽書聞.中宴徹酒詔圖勳
丞相陳謀御史請.獨可遣將誅其君
吏民詿誤不足治.我以威德周無垠
尚書侍郎盡明哲.秉鉞載旆如火烈
羽林積卒眀號令.賊兵蹙戚憂巢穴
方春緩誅已偷息.天不假易行勦絕
太常請獻象功舞.史臣願勒西山岊
懸頭藁街敕狂慢.積粟金城撫疲苶
西戎行.告爾勿逆果自坑.百蠻來威天下平
