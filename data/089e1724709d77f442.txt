尚記東郊千頃白.夜不聞聲曉盈尺
飄灑速若赴敵兵.密陣橫空誰督責
且從膏澤落田疇.不厭寒威凌枕席
朅來重見凍雲凝.似欲飛花襲遺跡
起尋藜杖行東皋.麥隴芊芊凈摇碧
平生殷雷轉空腸.此日准擬千倉積
老農甚喜天破慳.尊酒相携慰疲劇
土膏滲漉入鋤犂.丁寧孫子耕須力
勸農使君軟語多.莫待官儂費鞭策
人言回天古所難.坐變樂歲須臾間
丈夫行志自其所.會作一朝黄鵠舉
