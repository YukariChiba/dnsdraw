師行朔野不記年.兩淮千里無炊烟
君王偃革似建武.始遣循吏來安邊
今日安豐非故壘.夜聞夷歌隔淮水
况當兩國不交兵.高塹深溝豈須爾
朝不鳴刁夜滅烽.吉語上聞天自喜
但令南畝棲餘糧.盡驅流冗歸故鄉
會見今年八九月.處處棗紅梨子黄
四郊無兵門有戟.淮上山青淮水碧
樽前一曲柳枝歌.釀酒擊鮮公燕客
