吾愛元紫芝.清介如伯夷.輦母遠之官.宰邑無玷疵.
三年魯山民.豐稔不暫饑.三年魯山吏.清慎各自持.
只飲魯山泉.只采魯山薇.一室冰檗苦.四遠聲光飛.
退歸舊隱來.鬥酒入茅茨.雞黍匪家畜.琴尊常自怡.
盡日一菜食.窮年一布衣.清似匣中鏡.直如琴上絲.
世無用賢人.青山生白髭.既臥黔婁衾.空立陳寔碑.
吾無魯山道.空有魯山辭.所恨不相識.援毫空涕垂.
