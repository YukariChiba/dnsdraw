邛州官多書.大字宜眵昏
中有與可集.瑶琨貯金盆
王郎以贈我.讀之淚紛紛
每到和蘇作.姓詭字亦諼
多稱蘇子平.或號胡使君
家侯馬之譜.其事蓋有云
是時黨禍起.無敢交蘇門
子孫抱遺稿.塗改仍竄焚
至今集中字.舛駁難具論
最憐黄樓賦.一字今不存
哀哉誰作俑.見此傷人魂
君今當清時.往駕刺史轅
萬一布宣暇.再三修此文
