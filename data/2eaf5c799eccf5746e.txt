修水崩騰落雲端.傾入羣山自縈轉
山回水抱三百里.邑號西安俯千磵
四時夾磵花濛濛.數步行人不相見
但聞千珂萬馬橫陣來.石激驚湍自相濺
忽然瀰漫爲平川.遠近人家壓清淺
其間有亭號佚老.山水之間爲勝選
黄氏有子樂其親.締葺之勤由富善
蓋憂高年厭家事.力營此地欲自遣
親意雖知風物嘉.豈若有子常在眼
君胡飄飄事遠遊.手龜面黎兩足趼
故鄉不到已踰年.又非跼蹐牽仕宦
何如輕舟早還家.日對白雲奉遊宴
