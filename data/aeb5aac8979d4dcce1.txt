吾愛白樂天.逸才生自然.誰謂辭翰器.乃是經綸賢.
欻從浮豔詩.作得典誥篇.立身百行足.為文六藝全.
清望逸內署.直聲驚諫垣.所刺必有思.所臨必可傳.
忘形任詩酒.寄傲遍林泉.所望標文柄.所希持化權.
何期遇訾毀.中道多左遷.天下皆汲汲.樂天獨怡然.
天下皆悶悶.樂天獨舍旃.高吟辭兩掖.清嘯罷三川.
處世似孤鶴.遺榮同脫蟬.仕若不得志.可為龜鏡焉.
