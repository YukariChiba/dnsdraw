萬物天地間.或有奇勝跡
見賞能幾人.不止今與昔
吳門多好山.天平爲峻極
旦暮常白雲.表裏皆珍石
煙嵐十里光.松桂四時色
我因一縱遊.煩襟爲開釋
感古懷君子.翻然長太息
樂天賞雲泉.詩章何歷歷
垂今數百年.繼者漠然寂
間遇希文來.雙旌守鄉國
行春三讓原.吟哦盡所得
子美天與才.尋幽多採摭
賦百五十言.平地黄金擲
三賢固有名.山亦資輝赫
此去還幾年.不逢好事客
