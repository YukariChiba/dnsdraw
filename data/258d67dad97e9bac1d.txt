煤炱飛上天.沉沉三日霧
銀河一壓摧.狂雨恣橫騖
我恐鐵騎來.疾馳不納屨
氣豪如項羽.勢猛似黥布
瀰漫江海接高穹.石牛未洗血泥紅
天吳八首真奇怪.咄嗟平地作銀宮
我貧家火不星竈.赤脚滅沒泥塗中
目斷曉風生少女.又復茅檐飛白龍
慚愧北來王夫子.籍籍聲名滿都鄙
朝吟千賦暮千詩.松腴亦須枯海水
莫倚文章似孟堅.未用風流追樂天
且以光芒破陰晦.挽回日色到桑田
樂歲天公有嚴約.斥落旄頭沉貫索
從公日醉三百杯.不怕西風動旗脚
