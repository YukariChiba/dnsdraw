新秋入破宅.疏淡若平郊.戶牖深如窟.詩書亂似巢.
移床驚蟋蟀.拂匣動蠨蛸.靜把泉華掬.閑拈乳管敲.
檜身渾個矮.石面得能bn.小桂如拳葉.新松似手梢.
鶴鳴轉清角.鶻下撲金髇.合藥還慵服.為文亦懶抄.
煩心入夜醒.疾首帶涼抓.杉葉尖如鏃.藤絲韌似鞘.
僨田含紫芋.低蔓隱青匏.老柏渾如疥.陰苔忽似膠.
王餘落敗塹.胡孟入空庖.度日忘冠帶.經時憶酒肴.
有心同木偶.無舌並金鐃.興欲添玄測.狂將換易爻.
達人唯落落.俗士自譊譊.底力將排難.何顏用解嘲.
欲銷毀後骨.空轉坐來胞.猶豫應難抱.狐疑不易包.
等閒逢毒蠚.容易遇咆哮.時事方千蠍.公途正二崤.
名微甘世棄.性拙任時拋.白日須投分.青雲合定交.
仕應同五柳.歸莫舍三茅.澗鹿從來去.煙蘿任溷殽.
狙公鬧後戲.雲母病來摷.從此居方丈.終非競鬥筲.
道窮應鬼遣.性拙必天教.無限疏慵事.憑君解一瓟.
