周京無人弔禾黍.七雄按劍分周土
秦人匹馬出函關.六王割地愁爲虜
宜陽古堞故韓都.地接强秦爭戰苦
謀窮運去竟亡國.從長蘇秦亦何補
諸侯已盡秦巍巍.嬴氏已亡秦不知
始皇自是呂家子.宗廟薦享真何爲
山河百戰移陵谷.宮殿成塵埋寶玉
秋風壞塚長荆榛.落日空城散樵牧
今古悠悠共一丘.爭强蝸角欲何求
誰似令威仙骨健.千年重向故鄉遊
