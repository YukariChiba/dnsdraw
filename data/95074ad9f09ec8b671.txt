楊柳無風.輕惹春煙殘雨.杏花愁.鶯正語.畫樓東.
錦屏寂寞思無窮.還是不知消息.鏡塵生.珠淚滴.
羅帶縷金.蘭麝煙凝魂斷.畫屏欹.雲鬢亂.恨難任.
幾回垂淚滴鴛衾.薄情何處去.月臨窗.花滿樹.
小檻日斜.風度綠窗人悄悄.翠幃閑掩舞雙鸞.舊香寒.
別來情緒轉難判.韶顏看卻老.依稀粉上有啼痕.暗銷魂.
黛薄紅深.約掠綠鬟雲膩.小鴛鴦.金翡翠.稱人心.
錦鱗無處傳幽意.海燕蘭堂春又去.來年書.千點淚.
掩卻菱花.收拾翠鈿休上面.金蟲玉燕鎖香奩.恨厭厭.
雲鬟半墜懶重篸.淚侵山枕濕.銀燈背帳夢方酣.
水碧風清.入檻細香紅藕膩.謝娘斂翠恨無涯.小屏斜.
堪憎蕩子不還家.謾留羅帶結.帳深枕膩炷沉煙.
黛怨紅羞.掩映畫堂春欲暮.殘花微雨隔青樓.思悠悠.
芳菲時節看將度.寂寞無人還獨語.畫羅襦.香粉汙.
