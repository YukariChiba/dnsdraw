天生萬物俱森羅.詩人於梅詩獨多
不言成蹊桃與李.何敢當此不類歌
由來畫中有新詩.俞君造次以筆追
渾然莫知詩畫異.手與心猶不自知
紅杏花開驚羯鼓.虞美草認歌聲舞
筆能招此玉梅夢.花非解語如欲語
我生身世兩茫茫.獨與此花交分長
書窗有月半弄影.山驛無風遠有香
溪流落英送我別.誰念孤芳增皎潔
此時我有萬斛愁.吹斷參差山石裂
吳霜忽點雙鬢華.故人各在天一涯
南望一枝書斷絕.臨風不復三歎嗟
天花何曾著禪定.百憂煉心澄古井
世有鐵心石腸人.舉似我詩應首肯
