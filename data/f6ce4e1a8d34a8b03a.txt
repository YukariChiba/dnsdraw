舊雨連今雨.空庭斷行跡
有時出門看.平湖四無壁
忽傳何處書.令我喜折屐
新知呂夫子.寄我詩滿冊
是時羊牛下.携之就簷隙
首披山居賦.奇字多莫識
徐徐見關鍵.坦若由戶出
定師離騷經.不入相如室
秋懷似選詩.法嚴仍事實
白沙龍陽作.如杜紀行役
卒至同谷吟.三讀淚橫臆
君何知之晚.今古蓋一律
兒曹苦問爺.何事爾不懌
徑卧忘解衣.中夜猶太息
曉窗啼鴂喧.今日復何日
和以扶疎篇.吾馭真可叱
