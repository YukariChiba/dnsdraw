國付重離後.身隨十聖仙.北辰移帝座.西日到虞泉.
方丈言虛設.華胥事眇然.觸鱗曾在宥.偏哭墮髯前.
天寶遺餘事.元和盛聖功.二凶梟帳下.三叛斬都中.
始服沙陀虜.方吞邏逤戎.狼星如要射.猶有鼎湖弓.
月落禁垣西.星攢曉仗齊.風傳宮漏苦.雲拂羽儀低.
路隘車千兩.橋危馬萬蹄.共蹉封石檢.不為報功泥.
