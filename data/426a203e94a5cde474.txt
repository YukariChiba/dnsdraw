我行向厭次.夏扇日在摇
甘瓜未除壟.高柳尚鳴蜩
駕言聊攝歸.飛霜曉封條
負薪泣裘褐.公子御狐貂
歲月坐晼晚.鬢顔颯然凋
道德千古事.斯文非一朝
往者我不及.後生多見超
吾黨二三子.士林聳孤標
小謝抱周易.忘言獨參寥
崔郎楚左史.二典考舜堯
王生風雅學.談辯秋江潮
灑筆驚有司.小敵謂可驕
安知摴蒱局.臨關敗三梟
三生數步隔.屢赴茗碗邀
小謝殊未來.我覺百里遙
問之憂菽水.心慮極無聊
父憐母不訶.日以濁酒澆
此道如鼎實.念子羹未調
古來有親養.回也樂一瓢
不田鶉生宎.在物乃爲妖
吾言有師承.可信如斗杓
詩以解子憂.亦用當子招
