追感古今情不已.竹軒閑取史書看.
欲親往哲無因見.空樹臨風襟袖寒.
潯陽物景真難及.練瀉澄江最好看.
曾上虛樓吟倚檻.五峰擎雪照人寒.
園林春媚千花發.爛熳如將畫障看.
惟愛松筠多冷淡.青青偏稱雪霜寒.
知君百里鳴琴處.公退千山盡日看.
政化有同風偃草.更將餘力拯孤寒.
昔歲尋芳忻得侶.江堤物景盡情看.
就中吟戀垂楊下.撼起啼鶯晚吹寒.
