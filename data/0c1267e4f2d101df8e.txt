巖巖仙都山.肅肅黄帝宮
巨石臨廣澤.千仞凌高穹
肇當融結初.全得造化功
深可蟠厚壤.峭疑接冥鴻
雲軿去路存.丹鼎遺跡空
抽潤草心碧.敷香蓮葉紅
升龍扳矯矯.飛鳳鳴噰噰
而我集仙署.嘗比瀛洲雄
星移婺女間.鳳駕析木東
到覺毛骨爽.坐如羽翼沖
萬事皆氛埃.一氣歸鴻濛
遐哉上聖道.貌與元化同
金簡奠至誠.玉書銘代工
功成解冠劍.棲息期此中
