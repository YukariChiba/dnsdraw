桃花如昭君.服飾靚以豐
徘徊顧清影.似爲悅已容
數枝有餘妍.窈窕禁省中
何如武陵岸.繽紛落天風
我夢泛舟去.春流濯鳬翁
豈知限重門.風搖鋪首銅
憶汝初破萼.時當樓雪融
亭亭怯餘寒.賴此赤日烘
蓬山十載夢.翬飛左昇龍
重來迹已換.一掃凡花空
髪有今歲白.顔無故時紅
三嗅三歎息.繁英爲誰穠
