閶闔風正清.觚稜日初媚
材雄集便殿.玉座親臨視
三河俠少兒.初識天子貴
天山汗血騮.蹀躞金鐶轡
揚鞭秋雲高.顧盼有餘銳
縈回勢可觀.罄控動如志
毫釐應心目.審固參身臂
鳴絃電雹驚.寸的冰瓦碎
龍顔薄笑春.喜色連傍侍
旦爲徒步人.暮作彯纓使
揚揚出九門.親友生意氣
須知天地德.慎勿忘所自
黠羌猶旅拒.獫狁方繁熾
求爲忠義臣.無負搜羅意
