不作釘根桑.翻爲凌飆蓬
五年三羈旅.羞哭畏途窮
今者人事縛.宛然遊羿弓
誰尸造物柄.鼓我吹噓中
雲航鬧急槳.勢奪編蒲風
黄洲轉頭失.旋指墨潭東
旅雁聲其儔.四五翩書空
暝色天水接.俯仰雙青銅
幽情隨岸愜.眇與魚鳥通
酒力秋後葉.扶衰借霜紅
詩敵千蛇矛.稍取別愁攻
男兒貴健决.吾豈專棲雄
