唐臺壓郡東北陲.勢旋力轉奔而馳
偉哉造物誰其尸.一山中起高峩巍
羣峯環輔拱以立.背面肘腋相倚毗
怪石差差少媚色.長松落落無邪姿
巖隈有路數百仞.直登不悔形神疲
中間軒豁浮圖舍.棟宇綵錯金璧輝
寒泉一畝清可鑑.優游鱣鮪揚鱗鬐
猿閒鳥暇兩呼笑.老僧矍鑠趨且嬉
天風烈烈骨毛竦.更云六月無炎曦
攀緣絕頂下四顧.溪山百里如掌窺
我思宜有隱君子.放心不與時安危
巢由之行已高世.白雲卧此逃堯媯
