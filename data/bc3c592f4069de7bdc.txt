殘暑薰炙人.安夢不得長
忽蒙千里風.慰此六尺牀
高梧舞清影.上懸明月光
初知枕簟穏.未厭塵土忙
中宵有臭蟲.其大如蛣蜣
排闥觸屏帳.怒欲凌空翔
熟視不得名.但見兩翼張
本草所不載.爾雅所未詳
夏蟲盛百族.此物尤猖狂
東窗不得睡.幸無疾病妨
惜哉有知物.點汚此微涼
人生要更事.美惡無不嘗
悉除糞壤念.頓悟服食方
去爲千丈松.凜然衝雪霜
慎勿學瓜瓠.置身籬落傍
