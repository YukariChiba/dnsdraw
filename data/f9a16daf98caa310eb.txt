登山如學道.可進不可已
懸崖更千仞.壯志須萬里
平生石鼓懷.獨酌靈源水
峩峩大頂峰.欲往輒中止
今朝復何朝.擊楫渡清泚
好風從西來.縹渺吹遊子
褰褰涉危巔.萬象得俯視
東南際大海.日月旋磨蟻
烟雲隔洲渚.歷歷猶可指
城中十萬家.囂雜不到耳
郊原與廛市.瑣碎如聚米
同來皆良儔.得酒共歡喜
深林更叫嘯.磐石恣徙倚
摩挲陳公碑.歲月爲我紀
更持末後句.歸以銘吾几
