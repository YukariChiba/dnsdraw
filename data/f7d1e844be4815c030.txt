水象童蒙.以出伊始
泉乃白水.出自艮止
天一初生.純一清明
厥初始達.猶元而亨
當其蒙稚.涓涓猶細
及其漸進.混混未止
如玉與珠.不曰白乎
如冰與雪.湛不可污
反求諸己.心正如是
有生之初.純白純懿
養之於蒙.作聖之功
大人不失.與赤子同
聖如夫子.皜莫尚已
湼而不緇.洞徹表裏
溥博淵泉.浩浩淵淵
皓如銀河.月流星連
仰觀先聖.本同一性
自始失養.遂終失正
氣或雜之.內欲蔽伊
官或不思.外引遠而
蒙反成失.白反變黑
黑水西流.清渭南隔
君在家庭.習若少成
異彼污世.同流濁涇
外引內欲.永絕勿贖
蒙養宜深.洊習宜熟
濬發爾源.如發蒙然
放乎四海.波濤際天
學有源委.海可至矣
所不然者.有如白水
