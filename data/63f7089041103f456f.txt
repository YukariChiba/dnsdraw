鳳詔傳天北.輶軒指建章
既能思賈誼.何患老馮唐
况是高門慶.從來美譽彰
靈臺懸寶鏡.峻節凛秋霜
庖刃誠難敵.黄陂豈易量
承家但清白.報國頗施張
属部分氂犬.終朝事錦囊
收功殊俗士.知已恃明王
此去堪前賀.胡爲獨倍傷
昔霑淮水潤.今借德星光
折柳故多恨.銜環空不忘
他年重望履.應已步巖廊
