我曾寄徑城南州.果杏纂纂香浮浮
雲開千仞雪山白.月照萬古滄江流
我時未得江山意.但愛高明甲西州
十年重來是邪非.獨覺真意爛不收
虞侯著堂發幽悶.豈但清與耳目謀
川流衮衮來不斷.雲物亹亹生無休
既從靜壽識至樂.復於嘆逝希前修
遊人翕翕滿江頭.隨所適處心悠悠
童子長佩搴江蘺.女兒縫裙學石榴
沒人揚波白魚躍.舟子競渡蒼龍摎
田翁野婦看兒戲.詠歸山暝風作秋
固亦有志感時節.欲起湘纍問靈脩
人人得處自深淺.江山於爾無顯幽
堂上主賓亦復爾.各各會意風泠颼
宇宙無窮本如此.我亦皓然希天遊
