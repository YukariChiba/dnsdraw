翠巖森秀爽.蟠結混沌初
唐朝遇藻鑑.勝景方發舒
飛泉注碧潭.流觴繞雙魚
烟霏足奇態.雅稱幽人居
劉郎賦丹青.詩思尚有餘
使其親拭目.發興當何如
年來頗湮厄.亭館幾邱墟
寺僧殺風景.古木半剪除
騷人罷登臨.過客徒欷歔
物理不終否.蓬藋新芟鋤
松篁亦欣榮.垂條再扶疏
伊余事幽討.徙倚聊與娛
寄傲引壺觴.招隠携琴書
涓辰此卜築.何羨諸葛廬
