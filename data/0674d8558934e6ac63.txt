胡塵暗中原.世路日以艱
脱身九死中.自笑老且頑
才志本不競.拂衣謝塵寰
相從莫逆人.雲蘿共躋攀
固知千里駒.未免山復山
我已卜西谷.背崖結三間
豈無風篁嶺.亦有明月灣
平生真遠遊.舊觀忽以還
兒童釣遨處.陳迹猶班班
叠嶂藹空翠.暗泉響餘潺
采芝嵁巗下.長謠想商顔
逋客不復駕.居然掩雲關
從來悟泡影.豈但忘觸蠻
所幸戎馬際.餘生得長閑
