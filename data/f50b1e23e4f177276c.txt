日轉槐陰宮漏遲.蘭湯新浴生凉颸
四方清晏上燕衎.千官鳴玉趨丹墀
鸞刀象箸薦多品.豈無炙鵠兼蒸鳬
射聲彈弋不虛發.獨取鳴梟供膳夫
卵翼深恩作奇禍.有此大罪宜翦夷
臣工拜手謝君賜.惟忠與孝終無虞
高皇盛德號寬大.惡不可赦彭黥菹
惜哉雲夢信先縛.功蓋一世人所疑
賜之屬鏤前事失.淫刑以逞誰無辜
留侯辟穀以智免.酇侯縲紲幾身危
君不見避人不出畏矰繳.商雒深山鸞鳳飛
