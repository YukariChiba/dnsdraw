日月中華正.星辰上國偏.經綸今四海.討伐舊三邊
失道非無素.乘時不偶然
安劉機在早.誅呂計須權
禮樂勝殘後.干戈止殺前
未聞晁氏戮.初幸賈生緣
善馬來何利.窮兵去甚堅
國讎因破虜
民耗是求仙
忍憤中郎節.殘形太史編
冲融當魏邴.靦衍自昭宣
故老心徒切.先皇道益懸
元成真漸地.哀少卒崩天
七廟傾王莽.三公敗董賢
興亡豈無誡.爲看借秦篇
