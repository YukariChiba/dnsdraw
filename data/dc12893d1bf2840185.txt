無邪公文天所贊.汩汩詞源倒河漢
一篇新出紙爲貴.萬國爭傳金可換
晚節投荒無芥蔕.畢景著書自娛玩
天之所寶雷電取.渠不愛惜風雨散
兩河漕僚真好事.五筦遺文盡堆案
似聞傾蓋劇推許.親以削牘定真贋
分傳餉我枉銀鈎.貧室驟驚滿珠貫
無坫共推玉界尺.爭求當置鐵門限
世人不識蔡伯喈.欲問圖書覓王粲
