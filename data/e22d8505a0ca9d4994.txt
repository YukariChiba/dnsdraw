長安舊遊四十載.鄂渚一別十四年
後來富貴已零落.歲寒松柏猶依然
初逢貞元尚文主.雲闕天池共翔舞
相看却數六朝臣.屈指如今無四五
夷門天下之咽喉.昔時往往生瘡疣
聯翩舊相來鎮壓.四海吐納皆通流
久別凡經幾多事.何由說得平生意
千思萬慮盡如空.一笑一言真可貴
世間何事最殷勤.白頭將相逢故人
功成名遂會歸老.請問東山爲近鄰
