解舟城之南.橙橘半青黄
時節豈不好.胡爲辭故鄉
親朋送我行.殷勤餽壺觴
我欲與之飲.舟去留靡遑
僮僕別我歸.黯然顔色傷
問我何時還.田園又成荒
我心媿其言.老矣身皇皇
五載走三州.道路險且長
屢請方得祠.暫歸又懷章
挈家入南閩.兒女不盡將
餘生疾病多.滿鏡鬚髯蒼
到官即有乞.行將返耕桑
