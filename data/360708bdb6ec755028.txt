勤王修歲貢.晚駕過郊原
蔽芾餘千本.青葱共一園
芽新撐老葉.土軟迸深根
舌小侔黄雀.毛獰摘綠猿
出蒸香更別.入焙火微溫
採近桐華節.生無穀雨痕
緘縢防遠道.進獻趁頭番
待破華胥夢.先經閶闔門
汲泉鳴玉甃.開宴壓瑶罇
茂育知天意.甄收荷主恩
沃心同直諫.苦口類嘉言
未復金鑾召.年年奉至尊
