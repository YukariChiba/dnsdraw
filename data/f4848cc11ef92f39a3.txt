征人歌古曲.攜手上河梁.李陵死別處.杳杳玄冥鄉.
憶昔從此路.連年征鬼方.久行迷漢曆.三洗氈衣裳.
百戰身且在.微功信難忘.遠承雲台議.非勢孰敢當.
落日吊李廣.白身過河陽.閑弓失月影.勞劍無龍光.
去日始束發.今來發成霜.虛名乃閒事.生見父母鄉.
掩抑大風歌.裴回少年場.誠哉古人言.鳥盡良弓藏.
