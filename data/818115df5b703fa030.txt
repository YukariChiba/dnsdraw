金波遠逐行雲去.疏星時作銀河渡.花影臥秋千.
玉箏彈未徹.鳳髻黃釵脫.憶夢翠蛾低.微風吹繡衣.
畫堂昨夜西風過.繡簾時拂朱門鎖.驚夢不成雲.
金爐煙嫋嫋.燭暗紗窗曉.殘日尚彎環.玉箏和淚彈.
梅花吹入誰家笛.行雲半夜凝空碧.欹枕不成眠.
聲隨幽怨絕.空斷澄霜月.月影下重簷.輕風花滿簾.
回廊遠砌生秋草.夢魂千里青門道.鸚鵡怨長更.
羅幃中夜起.霜月清如水.玉露不成圓.寶箏悲斷弦.
嬌鬟堆枕釵橫鳳.溶溶春水楊花夢.紅燭淚闌幹.
錦壺催畫箭.玉佩天涯遠.和淚試嚴妝.落梅飛夜霜.
西風嫋嫋淩歌扇.秋期正與行雲遠.花葉脫霜紅.
蘭閨人在否.千里重樓暮.翠被已銷香.夢隨寒漏長.
沉沉朱戶橫金鎖.紗窗月影隨花過.燭淚欲闌幹.
寶釵橫翠鳳.千里香屏夢.雲雨已荒涼.江南春草長.
欹鬟墮髻搖雙槳.採蓮晚出清江上.顧影約流萍.
相逢顰翠黛.笑把珠璫解.家住柳陰中.畫橋東複東.
