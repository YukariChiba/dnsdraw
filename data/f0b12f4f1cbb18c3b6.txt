老人攜家無窟穴.晚得一邱藏曲折
今朝日出天色佳.拄杖來看山頂雪
青山疊疊幾十峰.桃竹班班三百節
山晴顔色看轉好.老健脚力殊未竭
出門暮色尚餘霞.步到江亭已生月
歸來附火却關門.茶熟詩成意良悅
客有勸我勿作詩.奈此江山兩奇絕
捫鬚仰面看屋梁.心自知之口無說
天將此段付詩人.世間那有閑風月
