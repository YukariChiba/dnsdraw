柳萌整征鞍.杏熟卸歸馱
風帆輟湘遊.雲屋返黟卧
天暑室人瘦.地荒園叟惰
長男近弄瓦.累重詎足賀
次男久投筆.學廢不堪課
阿高兄子之.性剛未少剉
阿明垂四齡.語遲無可奈
一事獨慰意.添竹踰百箇
碧玉韻凉颸.我倡此君和
鄰友各有携.野僧亦見過
陶門故常關.孔客復滿座
微言訂近役.何苦觸塵堁
筋骸已衰老.蹤迹尚奔播
八字馬交馳.一生蟻旋磨
晚節休官心.悼猛就新愞
豈其尚有求.未甘忍寒餓
神魂倘可收.焉俟賦招些
