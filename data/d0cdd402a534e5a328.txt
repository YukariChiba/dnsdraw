臨晉迎清蹕.靈壇備克禋
薦誠祠后土.求福爲蒸民
展義王猷遠.推恩慶賜均
千官陪漢祀.萬國奉虞巡
仗衛明初日.郊原麗上春
花飛函谷路.柳暗大陽津
宿麥深藏雉.柔桑遠映人
河流迴二陝.山勢壯三秦
簫鼓聞睢上.旌旗過渭濱
天聲驚遠野.兵氣懾邊鄰
在鎬皇歡洽.橫汾睿藻新
周南慚滯迹.空想屬車塵
