事亡如存死如生.以誠則著著乃形
二字貌出孝子誠.曉然如見親在庭
有人念母愁思凝.終日如癡呼不醒
自云所見政如此.觸物有感皆分明
山形作我枕扇清.風葉舞我萊衫輕
江蘆千株白皎皎.尚想鶴髮垂星星
入戶宛然聞愾息.恍惚欲下來舉觥
始知至孝無間斷.聖人所以見牆羹
譬如忠信純熟者.立則參前坐倚衡
然而存著亦非真.能于吾母用吾情
所見皆從所念得.初非刻木外經營
雖然銘鏤在中扃.何待扁榜垂丹青
要令目擊助心想.不然安得名吾亭
