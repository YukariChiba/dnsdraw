少年嗜吟如嗜蜜.諸公奇之有奇質
學荒志曠不自量.躐登將壇多所嫉
薄遊六朝廢興處.逺嘅疆場分離日
江草江花幻縝密.下字如縛禪家律
吁嗟舊存無二三.側近所取不償失
因知嫉者豈輕易.斂盡浮華能就實
趣入空玄須正傳.趣得於心暗如漆
搜剔造化鬼神凴.天孫雲錦可織出
客寄多時轉蕭瑟.趁取風寒寫曠逸
九江五峯金翠濕.風月悉歸三寸筆
