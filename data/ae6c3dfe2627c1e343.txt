落日泉南郡.秋風嶺北城
台符均庶等.杖履喜幽行
與客情文重.持懷事物輕
致君皆典禮.躋俗向丕平
相業甌名在.辭華鉢韻成
豈惟才廣大.且復性澄泓
賤子欣承庇.微官得代耕
孤單常自畏.比數欲誰名
橐有書千卷.家無屋一楹
朝廷今再造.心跡漸雙清
山轉客容薄.天迷海色橫
心期奉圯履.鎔冶在高情
