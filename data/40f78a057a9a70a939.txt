東梁如印蠶.西梁如游魚
二山夾大江.早暮潮吸噓
解舟辭姑熟.速欲還吾廬
風逆未可前.泊浦近煙墟
波中事網罟.乘月多夜挐
冰灘聚鳴雁.霜葭正疎疎
是時昴畢中.曠渺天地虛
靜坐人已眠.我慮久洗如
自起取美酒.獨酌邀蟾蜍
蟾蜍射白光.入盞亦躊躕
醉來不解舞.欲攬常娥袪
昔對謫仙人.此意復在予
既醒裂尺素.立作數行書
寄與青山冢.精靈其有諸
