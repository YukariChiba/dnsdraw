潦退旱隨至.吏憂民足傷
陂塘待天雨.饘粥仰官倉
事勢胡能久.收成亟所望
關心厪漢節.用意格穹蒼
忽已雲霓合.兼之雷電將
驟來能點點.快落遂浪浪
未復田疇綠.纔蘇菜隴黄
粗能寬閔閔.聊且慰皇皇
末世耽饕佛.前聞戒暴尫
于公明孝婦.卜式訟弘羊
是可資邦本.寧唯致歲穰
公行有餘力.我句漫斯狂
半載官離次.欲歸行絕糧
何當荷簑笠.及此濟江湘
