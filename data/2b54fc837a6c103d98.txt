春煙帶微雨.漠漠連城邑.桐葉生微陰.桃花更宜濕.韓章
蕭條暗楊柳.散漫下原隰.歸路不我從.遙心空佇立.皎然
林低山影近.岸轉水流急.芳草自堪游.白雲如可揖.韓章
尋山禪客意.苦雨陶公什.遊衍情未終.歸飛暮相及.皎然
峰高日色轉.潭淨天光入.卻欲學神仙.空思謝朋執.韓章
為道貴逍遙.趨時多苦集.瓊英若可餐.青紫徒勞拾.皎然
