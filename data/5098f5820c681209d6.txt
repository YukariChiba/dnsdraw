向晚雲驟合.雨點如車輪
入夜勢轉暴.對面語不聞
初疑坤軸裂.漸覺河海翻
傾注恣豪放.溝瀆莫吐吞
平地忽五尺.呼叫均四鄰
下堰上輒隙.東塞西遽奔
一身應百給.坐卧不得申
旦自秉鍤刀.彳亍意已昏
念茲嗷嗷農.拱手過一春
入夏又將半.寸苗無宿根
祈禱備衆伎.杳杳天九閽
饑殍漫狼藉.極目無煙村
及此滂沛澤.一洗瘡痍痕
勞我敢有詞.故喜氣已溫
置酒會賓客.耕輟翁語孫
爾年非可期.我責亦粗伸
欲赴固踴躍.感慨扃重門
