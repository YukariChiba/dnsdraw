道流爲柱史.教戒下真仙
共契中元會.初修內景篇
遊方依地僻.卜室喜牆連
寶笥開金籙.華池漱玉泉
怪龍隨羽翼.青節降雲煙
昔去遺丹竈.今來變海田
養形奔二景.鍊骨度千年
騎竹投陂裏.攜壺挂牖邊
洞中嘗入靜.河上舊談玄
伊洛笙歌遠.蓬壺日月偏
青騾薊訓引.白犬伯陽牽
法受相君後.心存象帝先
道成能縮地.功滿欲升天
何意迷孤性.含情戀數賢
