清明天氣和.江南春色濃
風物正繁富.邦人競遊從
官曹幸多暇.交朋偶相逢
並驅出東郊.乘興遊北鍾
陟險不蠟屐.扶危靡搘筇
上登道林祠.俯觀辟支峰
辭山次阡陌.長江繞提封
蕭條舊井邑.茂盛新杉松
攬物思浩浩.懷古心顒顒
念昔全盛時.茲山衆之宗
天門對雙闕.霸業基盤龍
六朝遞興廢.百代居要衝
人情屢改易.世事紛交攻
當時佳麗地.一旦空遺蹤
惟有出岫雲.古今無變容
