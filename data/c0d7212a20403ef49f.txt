燕秦不兩立.太子已爲虞
千金奉短計.匕首荆卿趨
窮年徇所欲.兵勢且見屠
微言激幽憤.怒目辭燕都
朔風動易水.揮爵前長驅
函首致宿怨.獻田開版圖
炯然耀電光.掌握罔正夫
造端何其銳.臨事竟趑趄
長虹吐白日.倉卒反受誅
按劒赫憑怒.風雷助號呼
慈父斷子首.狂走無容軀
夷城芟七族.臺觀皆焚汙
始期憂患弭.卒動災禍樞
秦皇本詐力.事與桓公殊
奈何效曹子.實謂勇且愚
世傳故多謬.太史徵無且
