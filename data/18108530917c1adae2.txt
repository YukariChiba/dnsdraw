曩時謝仁祖.蕭散北牗下
捍撥響鵾絃.天際頗閒暇
淵明曲肱卧.餘事眼不掛
便欲俯羲皇.凉飈助矜詫
縱觀兩郎傳.明如丹青畫
獨于避俗翁.英姿猶可借
此翁多新詩.天成妙風雅
不從人間來.句法殆神化
伊予綠髪時.奮舌談王覇
中歲懶問津.銳意學耕稼
一往二十年.了不畏嘲罵
性初嗜清醥.病見杯勺怕
徑作雲窗眠.端回俗流駕
緬懷吳朝歌.南州滿聲價
虎脊天廐姿.未覆香羅帕
顧我迺神交.素書毎盈把
何時逐飛蓋.西園樂清夜
微吟望天末.虚懷聊空寫
