四方清浄居.多被僧所占
既無世俗營.百事得豐贍
家居每紛薄.奉養出寒欠
昔年旅東都.局促吁已厭
城西近精廬.長老時一覘
每來獲所求.食飽山茶釅
塵埃就湯沐.垢膩脫巾韂
不知禪味深.但取饑腸饜
京城苦煩溷.物景費治染
吳都况清華.觀剎吐光艷
石矼度空闊.泉溜瀉深塹
經過未足多.終老應長歉
