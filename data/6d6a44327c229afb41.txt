結髪論人物.傾心慕老成
掃門嗟齒暮.洗眼失冰清
心苦彈冠懶.名應脱屨輕
眼高空爾輩.醉熟自平生
長嘯蘇門冷.微顰下蔡傾
千兵森武庫.五字築詩城
鮑謝篇章麗.陰何句法精
聱牙徒自放.貞耀復誰旌
草露功名薄.春雲歲月更
鴨頭江自綠.馬鬛墓還平
蹤跡荆襄在.文華劍佩榮
塵編愁獨把.清淚一縱横
