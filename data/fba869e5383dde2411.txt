白鷺敞西軒.檐宇窮爽塏
千峰若連環.翠色不可解
是時天宇曠.六幕無纖靄
金斗熨秋江.素練橫衣带
乾坤清且歛.氣象朝昏改
蘆花作雪風.飛舞來滄海
九霄汀鷺起.萬里檣烏快
月上三山頭.鳥沒橫塘外
蒼茫洲渚寥.錯落星斗大
開尊屏絲竹.披襟向蕭籟
余生本江湖.偃蹇欣所會
清興雖自廢.苦嗜亦吾累
魚龍憑夜濤.四面忽滂湃
安得燃犀燈.煌煌發水怪
