故交吾未測.薄宦空年歲.晚節蹤曩賢.雄詞冠當世.
堂中皆食客.門外多酒債.產業曾未言.衣裘與人敝.
飄颻戎幕下.出入關山際.轉戰輕壯心.立談有邊計.
雲沙自回合.天海空迢遞.星高漢將驕.月盛胡兵銳.
沙深冷陘斷.雪暗遼陽閉.亦謂掃欃槍.旋驚陷蜂蠆.
歸旌告東捷.鬥騎傳西敗.遙飛絕漢書.已築長安第.
畫龍俱在葉.寵鶴先居衛.勿辭部曲勳.不藉將軍勢.
相逢季冬月.悵望窮海裔.折劍留贈人.嚴裝遂雲邁.
我行將悠緬.及此還羈滯.曾非濟代謀.且有臨深誡.
隨波混清濁.與物同醜麗.眇憶青岩棲.寧忘褐衣拜.
自言愛水石.本欲親蘭蕙.何意薄松筠.翻然重菅蒯.
恒深取與分.孰慢平生契.款曲雞黍期.酸辛別離袂.
逢時愧名節.遇坎悲淪替.適趙非解紛.游燕往無說.
浩歌方振盪.逸翮思淩勵.倏若異鵬摶.吾當學蟬蛻.
