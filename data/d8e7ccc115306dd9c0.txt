天道夷簡.蕩蕩巍巍
人心不然.大行險巇
轉眼翻覆.誠不易知
忠或見疎.信或見疑
離間致入.寧復顧思
昔者繾綣.終焉棄遺
聖如周公.王猶不知
孝若申生.姬能死之
在彼盛時.尚有爾爲
况乎季世.顛倒是非
讒人飽祿.志士苦饑
俯仰今古.其誰不悲
命懸于天.逆之爲嗤
沖靜無患.進取必危
守道安危.其殆庶幾
禍福之兆.可以理推
夷齊去周.西山採薇
黄綺避秦.商巖茹芝
景行先哲.良足爲規
規而罔念.雖悔何追
