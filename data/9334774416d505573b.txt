泠泠皖溪水.悠悠天柱雲
雲行水光動.水洗雲影分
幽人坐臥吟.孤絕迥出羣
資彼雲水秀.釋此塵垢紛
胡爲倏言別.扁舟連夜發
往登姑蘇臺.而望太湖月
卻尋史遷迹.但見蒼煙滅
覽古竟論今.治具校工拙
有才不得施.著書貽後世
何必腰黄金.自享千載貴
鱸魚秋正熟.雲泉味尤美
若逢吳市門.更訪長生理
