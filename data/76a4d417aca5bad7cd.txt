陰風觸物生晚勁.積雪經旬戲春令
氣排水國吁可駭.勢覆山城力誰競
繽紛乍逐飛霰奪.慘淡仰見浮雲定
稍并日夜明相續.欲亂玄黄色交映
丘陵迤邐增更高.市井喧卑聽逾静
包荒含垢似天德.履素居純近民性
可憐佳境浩無極.非有雄辭豈能詠
怱憶避地歌其雱.攜手驅車及寛政
邇來盈尺亦何有.高卧閉門方自慶
矧占豐歲宜九糓.重抑驕陽敺百病
龍蛇在蟄鶯在谷.與我俱欣四時正
新詩翩翩摧古人.汝陰太守明廷臣
侔色揣稱笑流俗.與民樂賡陽春曲
由來曲高和必寡.況我才居郢人下
