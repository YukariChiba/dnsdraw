新結一茅茨.規模儉且卑
土堦全壘塊.山木半留皮
陰合連藤架.藂香近菊籬
壁宜藜杖倚.門稱荻簾垂
窗裏風清夜.簷間月好時
留連嘗酒客.句引坐禪師
伴宿雙棲鶴.扶行一侍兒
綠醅量醆飲.紅稻約升炊
齷齪豪家笑.酸寒富室欺
陶廬閑自愛.顏巷陋誰知
螻蟻謀深穴.鷦鷯占小枝
各隨其分足.焉用有餘爲
