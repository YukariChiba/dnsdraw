執熱卧北窗.淋漓汗流注
蛟龍遁水府.誰起叩天戶
偶然終日風.振擾北山霧
崩騰轉相軋.變化不容睹
雷聲運車轂.雨點傾豆黍
逡巡溜河漢.指顧纔笑語
破屋少乾床.茅苫固難禦
出門泥沒足.此厄比鄰溥
苟令終歲熟.敢有今日怒
晚照上東軒.清風襲虛廡
微生免荷鉏.但喜脫煩暑
農父更事多.缺塘已增土
