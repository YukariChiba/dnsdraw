十年著脚走四方.胡不歸來兮襄陽
襄陽真是用武國.上下吳蜀天中央
銅鞮坊裏弓作市.八邑田熟麥當糧
一條路入秦隴去.落日彷彿見太行
土風沉渾士奇傑.嗚嗚酒後歌聲發
歌曰人定兮勝天.半壁久無胡日月
買劍傾家貲.市馬託生死
科舉非不好.行都兮萬里
人言邊人盡粗材.卧龍高卧不肯來
杜甫詩成米芾寫.二三子亦英雄哉
