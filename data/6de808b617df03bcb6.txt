千年老穀無人知.萬杵椎冰身汗熱
木膚解剝白於綿.凍手龜皴腕將折
荆州魚網蘭亭絸.彼美不曾傳祕訣
獨留此木在人間.禿盡青山散妖血
邇來奇製蠟作紋.草木蟲魚生眼纈
只今吳越稱第一.秋浦浣花派滕薛
先生好古得此物.揮手行與時流別
紫薇花前草尺一.書成氣凜寒松雪
不然名山撰古史.蛟龍鬰屈蟠奩篋
有時浮戲寫詩章.颯颯落錐蠶食葉
比來分遣二十輩.西江遠借餘波浥
聊憑和詩報瓊瑶.袖手愧逢强對怯
