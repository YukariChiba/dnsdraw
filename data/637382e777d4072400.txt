秋雨一向不解休.連昏接晨終窮秋
梅生不量仰天問.神官夜夢言語周
日月是天之兩目.忽然生瞖無藥瘳
只知淚滴爲赤子.赤子豈悞天公憂
天公哭𩅨𩅨.洒涕落九州
地祇不敢安.泥潦已沒頭
乃因從容詰神官.后稷今在帝所不
從前后稷知稼穡.曾以筋力親田疇
曷不告帝且輟泣.九穀正熟容其收
早時不泣此時泣.憂民欲活反扼喉
神官發怒髭奮虬.下士小臣安預謀
恐然驚覺汗交流.樹上已聽呼雌鳩
