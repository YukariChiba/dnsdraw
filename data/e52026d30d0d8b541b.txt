伯鸞出京師.慷慨歌五噫
豈無濟時心.升降與我違
有來適吳中.舂粱救寒饑
吳人皋伯通.舎之慰窮棲
方志雖或除.此橋猶可稽
伯鸞號逸民.佳傳照綠綈
伯通頼有此.庶幾與之齊
至今閶門外.兩冢陪要離
累累各高大.冥冥春草萋
古者賢哲人.不計鳳與鷄
焜耀亦偶爾.埋沒何淒兮
出語賀兩公.亦以昌吾詩
