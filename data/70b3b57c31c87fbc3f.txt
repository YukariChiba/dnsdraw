仰觀山糢糊.俯視山歷歷
見卑不見高.此恨通今昔
觀者笑且言.畫手非用力
安知畫工心獨苦.世上悠悠幾人識
君看白練飛.杳不見來跡
疑從九霄中.直下恣噴激
六月天無風.大暑鑠金石
此景獨清涼.飛雪灑石壁
此豈銀河翻.餘派墮空碧
抑豈龍門決.洪波注八極
方知畫者心.不止存目擊
山上更有山.去天不盈尺
丹崖與翠巘.羣仙所游息
煙雲不可到.日星在几席
甘露被草木.醴泉出巖隙
流落人間者.萬派祇餘瀝
知畫豈予能.因畫重悽惻
聖賢言外意.未可紙上得
所以說詩者.要在以意逆
安得畫外觀山人.共向書中探端的
