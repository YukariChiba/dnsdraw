廣庭試群材.俊筆馳短晷
鎖廳爭第一.乃後二三子
騎龍失頭角.十載困泥滓
泛舟自淮南.得邑窮楚尾
江上始相逢.清名久吾耳
油然睹顔色.悅澤已可喜
博學有淵源.高談見根柢
有如萬斛鍾.久叩聲益起
如君豈易得.蹭蹬乃在此
棫樸析爲薪.奈何遺杞梓
我本世畸人.儳焉頑似鄙
一官傍松楸.自足勝朱紫
功名已灰心.藜藿思沒齒
欲結方外遊.徜徉訪雲水
聞君亦有意.不戀五斗米
笑指廬山高.論交從此始
