三峽倚岧嶢.同遷地最遥
物華雖可愛.鄉思獨無聊
江水流青嶂.猿聲在碧霄
野篁抽夏笋.叢橘長春條
未臘梅先發.經霜葉不凋
江雲愁蔽日.山霧晦連朝
斫谷爭收漆.梯林鬭摘椒
巴賨船賈集.蠻市酒旗招
時節同荆俗.民風載楚謠
俚歌成調笑.摖鬼聚喧囂
得罪宜投裔.包羞分折腰
光陰催晏歲.牢落慘驚飆
白髮新年出.朱顔異域銷
縣樓朝見虎.官舍夜聞鴞
寄信無秋鴈.思歸望斗杓
須知千里夢.長繞洛川橋
