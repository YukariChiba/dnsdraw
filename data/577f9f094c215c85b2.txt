陳侯海內秀.滿腹貯明璣
十歲能屬文.提筆登王畿
上嘉魯論對.亟授九品衣
二十隮膴仕.昱昱五采翬
三十搴殊科.尋闖師氏闈
四十復見徵.雲步何峩巍
蓬萊三千丈.徑上陵紫微
顧懷蘄春勝.驄馬黄金鞿
我來今二年.幾度與客違
於君再爲寮.臨分重依依
風節耐歲晚.富貴特晨晞
前後繼二呂.迄今借光輝
相期久遠看.努力追前徽
