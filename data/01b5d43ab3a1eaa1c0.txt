吾聞海中五神山.其根戴以十五鼇
一朝六鼇被釣去.岱輿貟嶠沉洪濤
尚餘三山巋然在.當時不沒爭秋毫
如何蓬萊又已淺.忽見平地生藜蒿
伏羲迨今幾萬歲.世事如火煎油膏
娶妻不敢待翁命.治水無暇憐兒號
避讒奔楚僅得免.歴聘返魯終不遭
老聃關尹亦又死.人實危脆無堅牢
有口惟可飲醇醪.有手惟可持霜螯
勿令他人復笑汝.後有萬世來滔滔
