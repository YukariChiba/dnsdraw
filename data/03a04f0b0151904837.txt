君家廬山下.我昔廬山遊
蕪陰偶會合.共憶林泉幽
山腳仙佛居.寶閣連瓊樓
客子多所至.未足勤吾求
最愛山北岡.鳥道通巖陬
其初惠遠輩.遺芳至今留
嵬峨定心石.欲脫如簪抽
下視千仞溪.半空五雲浮
石門扼危磴.天瀑垂還收
微風仙籟奏.靈草香氣柔
龍吟萬壑響.桂子落三秋
安棲雖未能.歷覽稍已周
一別幾三年.萬事何悠悠
日月隨轉目.霜雪易滿頭
饑將無稻糧.寒亦乏衣裘
雖非聖賢恥.自起妻兒羞
慨欲攜鋤犁.爲君耕舊丘
經年飽蔬粟.吾道從休休
