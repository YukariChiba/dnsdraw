白帝初回天地秋.井梧葉老陰尚稠
森森爽氣入屏幔.骨冷魂清無汗流
覺來覽眺覓佳處.挾冊獨上西南樓
崇山廣澤坐可挹.遠水孤村橫道周
上窺青天墮海日.下瞰白鶴盤庭楸
誰令濃陰起曾嶂.撲撲亂眼如雲浮
埋林漲壑只俄頃.撫袂掩抑將誰儔
明星皎月邈難見.絡緯蟋蟀空啁啾
安得風生土囊口.萬里一掃無停留
王孫未歸空碧草.我思不見徒離憂
