城南有客身倦遊.飯無脫粟衣無裘
短牆雨濕花木晚.窮巷草深籬落秋
心常自許玉川輩.人言恐是原憲流
千奴安得封君禄.偶有一花聊可目
綵椽作架恐未暇.春到聽花飛上屋
衡門無酒客不知.寒谷少春花更遲
慇勤未足供一笑.慚愧煩君作好詩
誰遣春風吹急雨.枝頭會見花無数
夜窗月白得暗香.曉枕風微戰輕素
已辦并州快剪刀.爲剪長條送春去
君當釀酒買肥羔.莫倚匆匆陳草具
