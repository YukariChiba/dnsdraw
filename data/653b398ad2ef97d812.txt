冬仲弭征轡.歘焉及新春
飽喫番陽飯.細治星源民
星源故自佳.民俗良易馴
不嫌聾丞愚.翻愛假令真
相與不忍欺.見謂無緇磷
牒訟日以簡.賦輸日以臻
遺我以暇隙.使得窺典墳
短檠一窗燈.孤諷至夜分
平明坐廳事.簾影清無塵
閭里頗熙熙.孰云民不淳
顧謂汝父老.辱愛亦已勤
爲我理歸櫂.吾久思吾親
