別駕無才堪展驥.解印來歸私自喜
意欲息肩猶未能.政坐文窮巧爲祟
鳬仙傾蓋如舊知.冰玉清言心可洗
況逢父老誇長官.撫字有恩淪骨髓
俶裝暫去桃李陰.遽勤飲餞枉車騎
自憐孤冷仍數奇.諸公薦口頗難啟
溪上只今梅未花.歸時春燕定成壘
妙語吹噓恐過情.甚慚綠綺奏山水
君才過我蓋十倍.乃容蹇足陪驪駬
異鄉爲客更別離.寒日纁黄催短晷
平生惜飲亦徑醉.放歌不記南山鯉
