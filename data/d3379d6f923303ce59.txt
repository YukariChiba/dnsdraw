昔别如飛蓬.飄蕩随所適
那知十六載.巵酒對今夕
渺然思舊遊.間不容一息
百年詎幾何.會合難屢得
復古素愷悌.志行重金錫
皎如百鍊精.不爲燥濕易
景淳氣高逸.浩蕩誰與敵
下筆驚雷霆.龍蛇走屋壁
居然器業美.但有富貴逼
佗時綰金印.羈束愈愁寂
須窮今日懽.快意浮大白
勿辤簪弁傾.頽然倒樽席
