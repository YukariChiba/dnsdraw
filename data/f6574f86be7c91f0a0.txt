幽人樂安閑.雜世不復顧
可憐有爲身.輕被山林錮
豈知曠達士.用捨隨所寓
聊從隱約中.養就扶世具
如彼南山豹.深藏十日霧
一朝文采成.蔚然駭狐兔
偉哉王夫子.術業久饒裕
今猶事韜晦.盖亦以此故
獨於議論間.時肯一斑露
使得效所長.英躔可平步
方今正急賢.延納非一路
願早隨鶴書.勿久山間住
