皇華使者將就車.先聲即日傳江湖
良民置酒相歌呼.姦人落膽猾吏逋
手中平握三尺書.權衡輕重量錙銖
冤聲弊獄一切除.寧其家室完其膚
本朝寬大恩涵濡.一物不被成焦枯
煩公大手持刀鈇.開塞去擁鋤荆蕪
其和易致仁易孚.此行遂與春風俱
蠻酋鼠竄稽天誅.官兵指日縛狂奴
皮囊插羽徵軍須.人方汲汲公有餘
藉公之智須公謀.使星已動宜疾驅
非惟一道無無辜.朝廷南顧無憂虞
吾州父老將何如.呼其子弟牽僕夫
縶之維之馬與駒.晨炊夕爨空其郛
亦有下客身鰥孤.懷公禮義心區區
寄詩如問公起居.公能報我荆州書
