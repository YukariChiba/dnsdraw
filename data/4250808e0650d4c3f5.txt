西風吹前林.壯士中夜興
感此歲月晚.白髮來無情
少年讀詩書.意與屈賈爭
口談霸王略.銳氣虹霓橫
天衢白日開.致主皎丹誠
豈懷富貴念.但愧稷契朋
栖遲客淮海.憂患相纏嬰
憔悴消壯氣.饑寒費經營
心期與外物.易失常難并
蕭條爲斗粟.貧賤洛陽城
我生亦有命.榮辱復何驚
但驚歲律遒.慷慨懷平生
呼兒致濁酒.長嘯視青冥
醉爲梁父吟.吟終誰爲聽
