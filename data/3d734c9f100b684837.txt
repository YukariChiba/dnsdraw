憶我初識君.屈指今七年
鹽車著騏驥.駑蹇紛爭先
謂當對清閑.帝席半夜前
稍使修世官.復近尺五天
如何尚朱紱.亦墮嶺海邊
前山春色多.佳樹午陰圓
散策履幽徑.方舟下長川
心目得開明.語笑爲芳鮮
但恨暝色至.不得窮攀援
尚欲夜然犀.下照蛟龍淵
清遊渺難繼.歸夢蒼山巔
須君換鵝帖.更敘山陰賢
