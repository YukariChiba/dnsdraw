二老學而窮.超然以詩鳴
雍容三百篇.一一韶與韺
挺特汜水詩.彊梁與古争
寂寥會隠篇.澹蕩遺心營
珠璣淪瓦礫.有時應夜明
過者劇千萬.豈無一不盲
我父實久要.早以文會并
茲來唱無和.樽酒懷平生
遺篇乃見屬.悼往泯厥聲
歘然奮長筆.摭實無過情
而今且誰託.兩族俱凋零
從古作者意.所務非近程
徐觀百年內.污世曷足名
