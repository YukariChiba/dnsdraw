無心曾看石橋雲.有耳曾聽石橋水
俗塵未盡難重留.飯麻纔竟歸心起
自從一別五春風.夢繞橋庵西復東
雀噪亭前聽茶鼓.蛇蟠砌外護瓜叢
更憶依人兩烏鵲.朝朝飛下映真閣
樹鵝土菌恣登盤.林麓素無蟲獸惡
江湖迢遞皆畏途.誰知世上有華胥
五百開士去雖久.猶餘一老能清癯
幾年脅背不著席.棟宇增新間金碧
風月忽寄盈尺書.約我重來共晨夕
恨不速駕鵂鶹皮.屈伸臂項款山扉
相逢定作解垢衣.水邊石上同茹芝
