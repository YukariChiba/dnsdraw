平生論兵輕白起.端欲採芝追甪里
誰遣聲名到人間.役役十年空血指
天狗墮地嗟未已.雷聲屢迫君王耳
閩山今復暗旌旗.四望長安淚如洗
羨君好古慕羲皇.品流不減劉真長
舍我帡幪得甘寢.徬徨忽在無何鄉
安得大明如火烈.坐令鼠輩消春雪
六合內外還桑田.乾坤不容異姓裂
看君躣馬如遊龍.醉中脫帽造王公
高堂請志中興事.吉甫作誦穆清風
