嶺西支郡聯荆湖.時危選帥勞廟謨
公才健如天馬駒.胸中戈甲敵萬夫
向來持節犯賊區.賊降不用丈二殳
浮雲散盡明月孤.世間公論何時無
煌煌丹詔來天衢.陰風策策隨兵符
大旗十丈車前驅.弓刀武騎前後趨
我占福星歲在吳.孱虜數盡當磔誅
籠烽平安羽檄疎.玉帳亦可吟撫鬚
奏功入覲乘鋒車.峨冠儤直承明廬
公家事業青史書.公家祖相兄鴻樞
