九頂如故人.要見或可期
下有瓜字江.一別長相思
作客殊不惡.何苦獨念兹
吾宗此登臨.未覺鳥道危
白雲繚籃輿.一線歸路迷
且裁半隱衣.令與蠟屐宜
吐霧隔凡俗.勝遊那許追
我亦癯仙流.詎堪逋客隨
江山自美女.生憎鉛黛施
遐矚豈厭意.所遇亦復奇
峨峨青蟬冠.嫋嫋紫金羈
問公是中樂.鼠輩何與知
渠愛錢神論.公有山行詩
