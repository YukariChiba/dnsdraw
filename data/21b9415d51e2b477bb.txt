行子冠上塵.梁宋道傍土
塵逐冠敝損.人来還復去
馬蹄日月長.踏盡西北路
近者何紛紛.姿状頗秀舉
傳言天子詔.士得四方赴
来如鵲翅翻.去若蠅頭聚
市兒屈指計.過百日未暮
昔周方盛時.得士纔十數
唐虞此爲盛.中復容女婦
昔何稱才難.今也寜異趣
但恐所取異.今古殊尺度
夫君乃髙才.久有及物慮
今又奮絕去.挺拔欲自樹
余窮非所知.久有山林素
但無百畝粟.乃就羣才賦
仕道得亦嗟.困窮失爲懼
二者各有命.予亦何所與
