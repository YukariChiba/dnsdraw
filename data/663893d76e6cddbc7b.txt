尋山非事役.行路不應難
洛浦花初滿.嵩高雪尚寒
平林抽凍筍.奇艷變山丹
節物朝朝好.肩輿步步安
酴醾釀臘酒.苜蓿薦朝盤
得意忘春晚.逢人語夜闌
歸休三黜柳.賦咏五噫鸞
鶴老身仍健.鴻飛世共看
雲移忽千里.世路脫重灘
西望應思蜀.東還定過韓
平川涉清潁.絕頂上封壇
出處看公意.令人欲棄官
