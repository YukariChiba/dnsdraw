千仞羅浮山.蓬萊分左股
有詔陳太丘.剖符爲地主
皇皇太丘門.德星之所聚
前光盛胚胎.後來紛衆甫
共惟休齋公.遺教垂鄒魯
君侯其聞孫.風烈不忝祖
繼以詩書帥.遺愛比召杜
君侯其英嗣.真清亦如父
嚮者位于朝.穹官可拾取
不能枉尺尋.矧肯效媚嫵
翩然乞一麾.來此開藩府
此郡舊富饒.廣中號樂土
年來困軍須.炎火無冷釜
鄰盜闖其藩.燒痕未全補
噓枯待仁風.醒暍仰膏雨
迎輅兩朱幡.驩呼十萬戶
朝宣上德意.夕問民疾苦
爲渠作豐年.愁嘆變歌舞
得結數十輩.萬物氣可吐
行奏循良功.入布承明武
走也山林人.本無素宦譜
妄言宗社事.屢犯君相怒
緝緝惡樊繩.眈眈畏關虎
歸歟結茆庵.課僕理蔬圃
餘子易炎凉.眼前何足數
君侯誼薄雲.寄詩傾肺腑
