少年志力强.文史富三冬
但喜寒夜永.那知睡味濃
庭樹風淅淅.城樓鼓鼕鼕
自鞭不少貸.凍坐聞晨鐘
探義劇攻玉.摛文笑雕龍
落紙筆縱横.圍坐書疊重
得意自吟諷.清悲答莎蛩
饑腸得一餅.美如紫駞峰
俯仰五十年.于世終不逢
夜半起飯牛.頹然成老農
束書不更讀.蠧簡流塵封
世無袁伯業.太息吾何從
