君名詎要書黄紙.兒曹安能相汝爾
平生胸中著丘壑.何曾輙作數日惡
看渠老死争名場.肩摩轂擊非儂郷
從來俗子貪著帽.露頂心知寡同好
可不與飯惟有卿.白眼未分遭題評
蘇郎六印蠶作蠒.劇飲濁醪適吾願
此事未容人遽知.百醜千拙人笑之
勝處豈徒論得髓.覿面端如傳器水
典刑真有阿度風.世上眼目無王龔
滄波老樹我亦愛.聞說津頭有船賣
斯人要是江左人.逕入坐牀寧肯嗔
星星種種旋非故.禪板蒲團只如許
