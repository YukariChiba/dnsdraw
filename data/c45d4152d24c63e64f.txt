姑蘇觀下逢居簡.帽子欹斜衣懶散
自言契闊漫東西.雖老猶能青白眼
知音不在禪床久.抱刺懷書謹奔走
反舌無聲亂草間.回首盡成獅子吼
荒蕪野寺孤城外.赤葉黄蘆日相對
午睡雙鳩喚欲醒.起傍生臺炙肩背
弄筆濡毫總蕭索.尚餘酒量添於昨
語盡橫塘笛未終.東風滿面楊花落
匆匆解纜攙程去.從此相期更何處
一碗官酤般若湯.把手同看獨孤樹
