追隨城西園.殘暑欲退席
夜凉雨新休.城譙掛蒼璧
佳人携手嬉.調笑忘日夕
劉侯本將家.今爲讀書客
詩名二十年.風雅自推激
牛鐸調黄鍾.薪餘合琴瑟
食無千戶封.句有萬人敵
頗類鄴侯家.連牆架書冊
殘編汲縣冢.半隸鴻都壁
渠成亦秦利.願公多購獲
竟須卜比鄰.勞苦相飲食
身有小醜女.已自喜翰墨
要傳未見書.遮眼差有益
人生但安樂.券外豈吾力
分鹿誰覺夢.亡羊路南北
公今百寮底.雪髮不勝幘
愛公欲湔拂.顧我已頭白
