人生何所欲.所欲唯兩端.中人愛富貴.高士慕神仙.
神仙須有籍.富貴亦在天.莫戀長安道.莫尋方丈山.
西京塵浩浩.東海浪漫漫.金門不可入.琪樹何由攀.
不如歸山下.如法種春田.
種田意已決.決意複何如.賣馬買犢使.徒步歸田廬.
迎春治耒耜.候雨辟菑畬.策杖田頭立.躬親課僕夫.
吾聞老農言.為稼慎在初.所施不鹵莽.其報必有餘.
上求奉王稅.下望備家儲.安得放慵惰.拱手而曳裾.
學農未為鄙.親友勿笑餘.更待明年後.自擬執犁鋤.
三十為近臣.腰間鳴佩玉.四十為野夫.田中學鋤穀.
何言十年內.變化如此速.此理固是常.窮通相倚伏.
為魚有深水.為鳥有高木.何必守一方.窘然自牽束.
化吾足為馬.吾因以行陸.化吾手為彈.吾因以求肉.
形骸為異物.委順心猶足.幸得且歸農.安知不為福.
況吾行欲老.瞥若風前燭.孰能俄頃間.將心系榮辱.
