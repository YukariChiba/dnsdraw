邊人牧馬如牧羊.羣族散置初無傷
妙哉龍眠筆有眼.作此冀北才而臧
素紈盈尺十二匹.骨相毛物皆非常
青驄紫燕五色滿.騂騏騮駱駰驪黄
旁行側睨復迴顧.矯首奮鬛嘶風霜
背馳正立盡變態.意氣磊落如騰驤
想當盤礴初運思.工與造物爭毫芒
此中念慮詎可熟.至言發藥誠難忘
從此絕筆不畫馬.但寫妙相依圓光
斯人于今又黄土.斯畫可寶宜珍藏
