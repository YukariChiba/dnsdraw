畫工畫青松.慘淡千年姿
遼鶴俛不啄.又有龜如綦
丈人坐中間.白髮衣帔𢂹
云是東方宿.來爲壽者師
再拜致此圖.惟兄能似之
骨强老于松.心靜靈于龜
形健瘦于鶴.自與長年期
從來事丹竈.得道今已遲
定應圖上人.適照生之時
富貴雖常情.在兄奚足爲
王侯金滿堂.不義乃滓泥
豈如食舊德.朝冠與朝衣
况復源流遠.後昆未可知
好看學行者.恐是麒麟兒
