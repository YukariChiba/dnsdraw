龜山絕壑蟠豫章.秀幹往往參天長
十年收拾多散亡.只有太白追蟾光
知君所得不可詳.宴坐鐔溪名益彰
獨嘗爲我露其鋩.盡掃楊墨揮韓莊
邇來黄面稍侵疆.劍藏于室矢在房
分將肌肉剜爲瘡.猶說道心乃平常
我欲從之挹餘芳.竟坐此傳乖所望
新詩謾說陋漢唐.直以未畫窮羲皇
豈知籓籬不自防.欲舉萬目誰爲綱
况彼桀驁非勤王.安用援手登之堂
愛君駿足如飛黄.一空冀北無留良
四蹄雷雹方騰驤.肯如駑馬徒爭强
