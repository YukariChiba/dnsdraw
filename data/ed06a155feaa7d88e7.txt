秋風吐商氣.庭樹慽以飛
美人悼時節.去意不可鞿
朋陰傲排盪.晨光弄熹微
靈修豈敢怨.浩蕩終難依
岐分蹈一失.决此存亡機
僵株擢新稊.倏忽成十圍
陽阸人所願.蒼天詎能違
蹇予於夫子.亮節深所希
取舍既共是.排拫亦同非
豈伊桐江上.裴回送將歸
時危抱深感.人遠傷遐睎
國家福未艾.祖宗臨孔威
願子崇明德.桑榆借光輝
