南山有別峰.石樹相因依
茲晨偶流目.遥見青煙微
未知此林下.誰家掩荆扉
我亦欲一往.結茅紉槲衣
秋飯所種粟.春羹自生薇
今年四閲月.孤城閉賊圍
當其薪粲絕.無翅何由飛
客謂郊關外.似覺事轉非
歲儉剽奪急.村荒遊徼稀
豺狼方磨牙.擇人以自肥
市隠世態惡.巖棲心事違
四海豈不廣.惆悵將焉歸
