漏盡有行客.袁侯挽不來
掉頭緇塵中.胡爲此徘徊
何處非詩具.螺江如潑醅
公子亦豈癡.索笑西湖梅
平生詩書腹.不計簿領材
噫嗚梁父吟.慷慨新豐杯
夢作方士鳬.喚杖聽風雷
何知江東路.瘦馬衝塵埃
君名在吏部.作吏始此回
獸弱而弩强.蹙縮生自猜
自猜固如此.一語須君裁
王事有靡盬.柴車誰當推
行矣勿告勞.試身文書堆
