火雲湧晴空.矗矗盡奇巘
午汗麾白雨.俯仰無從遁
招提據高岡.萬木森偃蹇
涼飈落冰雪.爽籟發絲管
朱侯真好事.十里過南坂
憐我堕深甑.相將振餘喘
欄干俯屈曲.巾屨容跣袒
風苖翠浪翻.海嶼青螺遠
况兹接尊酒.笑語傾懷悃
浮雲識醉歌.彩羽驚檀板
新涼知幾日.已覺秋風轉
事業愧初心.明時羞冗散
主人勤使事.暌闊心不展
雙鳬歸未歸.紅日林梢晚
