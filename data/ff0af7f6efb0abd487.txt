幼卿初鑿琅琊溪.憶當大歷六年時
歐陽今疏幽谷泉.復在慶歷之六年
兩公相望幾百載.中間游客常比肩
山神愛惜第一境.邂逅知者方流傳
乃知勝事未有盡.可憐歲月猶依然
穿雲斸苔色澄澈.寶鏡霜刃光蜎蜒
巖前濫觴如可鑒.山下積石還成川
如公好事誠難得.推公此心人莫識
且如泉源在污泥.誰道汲引非人力
作詩刻石歌泉池.欲問何似陽冰題
