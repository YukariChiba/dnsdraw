憂來思遠望.高處殊非愜
夜露濕蒼山.秋陂滿黃葉
人隨鴈迢遰.棧與雲重疊
骨肉暫分離.形神遂疲薾
紅旌渭陽騎.幾日勞登涉
蜀道藹松筠.巴江盛舟檝
小生即何限.簡誨偏盈篋
舊恨尚填膺.新悲復縈睫
因求種瓜利.自喜歸耕捷
井臼賴依鄰.兒童亦勝汲
塵容不在照.雪鬢那堪鑷
唯有飡霞心.知夫與天接
