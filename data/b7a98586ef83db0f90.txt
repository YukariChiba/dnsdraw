華風豈不聲.默與靜者吹
凉月自入袖.默許靜者知
風乎豈必爾.月亦聽所之
靜者亦若是.弗與俗子期
俗方日日浮.靜豈忍詭隨
山林隘乾坤.小大各有宜
思君令人老.一見動歲時
下塘通上塘.一葦何遠而
疇曩北山日.皂蓋松間飛
澄潜二三子.喜迓見睫眉
著翁泉上亭.泉石訝久違
透閘觀濤瀾.雪濺冰玉澌
激翁技癢處.洶湧翻文辭
