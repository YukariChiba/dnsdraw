萬物各有適.所樂乃其天
達人默識之.此意妙難傳
賢哉漆園吏.知魚豈其然
客問子非魚.烏知魚樂全
答云我所知.知之濠梁間
問者固已遠.答者不亦難
要知知魚樂.當作夢蝶觀
周與蝶非兩.魚我寧相懸
海門孫夫子.讀書必鈎玄
結茅製小亭.下瞰碧玉灣
因魚揭佳名.理賾非言詮
夫子固知魚.魚亦知君賢
我欲從之游.褰裳濯清泉
魚乎可勿猜.久矣忘機緣
