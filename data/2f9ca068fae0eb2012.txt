草木助盤餐.紛紛固多品
精英唯竹萌.香軟獨楮菌
杞菊於其間.甘清有餘韵
達人忘口體.道德自滋潤
天隨與東坡.風味實相近
窮通均一致.了不見喜慍
春苗共採擷.秋英配蘭紉
後先屬文詞.金聲而玉振
李子妙窮經.屢遭有司擯
奔軍未云怯.再舉當决陣
開軒植杞菊.澹泊守定分
回頭語世俗.未用誚饑困
二豪勉躋攀.孔聖故許進
長卿亦何人.區區能慕藺
