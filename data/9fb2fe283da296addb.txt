將軍山林士.本無軒冕意
乘流亦悠悠.得坎便止止
平生劇孟徒.作詩建安似
曹劉或爭先.沈謝何足擬
人窮語益工.天或相夫子
念君綠髪初.四海一身耳
要見元魯山.萬里立自致
許君窺藩籬.竟以身後委
翩然復躡蹻.便非昔隱几
功名頗見迫.終欲老雲水
豈料小卜筑.一谿城市裏
從茲儻來物.不足置慍喜
用尋巢許遊.無愧汝潁士
我有𥝧稏田.君多櫻筍美
杖屨日往來.風流豈不偉
