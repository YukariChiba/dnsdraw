前年謬入文昌裏.堆案簿書如黑蟻
左鳬右鶩去復來.大叫發狂那得止
開眼忽見同舍郎.英氣律兀髯而長
時於談間出妙語.似濯大暑遭風凉
自夸才高足餘刃.屢以豪篇相折困
我衰嚄唶安可當.晉甲未興齊已遯
今年別我西入關.意氣崢嶸喜動顔
秦山渭水笑談裏.劍閣峨嵋指顧間
古公去後風俗好.南畝勸耕農事早
一篇七月是圖經.不待下車心已了
髯卿故自讀書人.想有仁風慰彼民
班取新詩一千首.閉閣莫開長飲酒
