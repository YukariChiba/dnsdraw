陋巷孤寒士.出門苦恓恓.雖雲志氣高.豈免顏色低.
平生同門友.通籍在金閨.曩者膠漆契.邇來雲雨睽.
正逢下朝歸.軒騎五門西.是時天久陰.三日雨淒淒.
蹇驢避路立.肥馬當風嘶.回頭忘相識.占道上沙堤.
昔年洛陽社.貧賤相提攜.今日長安道.對面隔雲泥.
近日多如此.非君獨慘淒.死生不變者.唯聞任與黎.
