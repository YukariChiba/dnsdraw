讀書何如事耕種.唇腐頭童得饑凍
半生塌翼堕江湖.仰視羣飛困嘲弄
閉門誦說不知悔.時以聖賢資折中
饑來驅我向京華.爲米折腰随所用
一官此固初不惡.浪以討論辭冗從
梅公據鞍殊矍鑠.滿腹精神比錢鳳
新詩借我快筆端.省向江南賦雲夢
向來高門邇衡陋.杖履時來窺牖甕
今公三徑爲誰開.顧我五窮那易送
會當投檄復言歸.時訪祇園談不共
