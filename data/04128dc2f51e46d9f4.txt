天地不爭行.日月不爭明
晝夜自顯晦.冬春自枯榮
夸父逐日死.共工觸天傾
二子不量力.空有千古名
寄語賢與愚.何嘗見長生
我願會良友.醉顔日常赬
東海爲酒罇.五湖爲杯羹
海罄湖且竭.盡倒爲解酲
苟死不復知.苟生徒牽情
項籍乘牛車.馳上廣武城
强梁取秦鹿.慷慨猶爲輕
歸來卧酒家.豈得慙公卿
樂亦但如此.舉世任營營
