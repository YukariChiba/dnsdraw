越山兮青青.江波兮噴薄
萬里兮長風.引驚瀾兮去之
夫君兮以淵爲期.水何爲兮勞苦
越山兮升雲.江水兮未平
舉酒兮訊君.將與余兮心傾
若有人兮颭雲旗.舞神魚兮踏文螭
奏水星兮叫冰夷.橫壯氣兮海爲飛
麋臺兮生草.言如毛兮人杲杲
夕宿兮江臯.越兵西兮如拉槁
一沐浴兮九江.水揚波兮淙淙
飛余橈兮雁渚.舍余璫兮漁矼
望美人兮未來.心不怡兮難降
有酒兮如冰.呼膾具兮魚龍腥
澆磊塊兮洗磅礴.有老父兮愁偏醒
