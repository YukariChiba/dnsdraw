重來丙舍歲三易.翠巘插空仍兀突
喬林鬰蓊殲斧斨.一二僅存於百億
參差歷落更孤秀.不假依憑而挺立
宛如九老瑞唐朝.又類耆英隆宋室
合茲異代衆君子.仙去一朝於此集
千夫束手何敢向.萬牛回首難容力
已芟嘉植勿復論.壽此佺期不朽骨
稚松匝地散新秧.頭角森森紛羽翼
他年雨露飽沾濡.滿鼻珠璣香習習
會須百尺長龍身.仍復層林森鳳翼
作詩聊記角弓章.子子孫孫永培植
