借宅開小軒.自移一叢竹
悠然北窗下.意色都不俗
晴影終日幽.風聲杪秋肅
最憐疏雨過.會有白雲宿
深培畏不壽.靜對殊未足
主人已虛心.坐客亦青目
四村多修篁.玉立森如束
不爲人所愛.况復困斤斸
天姿奚優劣.地遠懸榮辱
物情豈固然.世事同一躅
何當尋怪石.小壘傍寒綠
要收山林趣.密置軒檻曲
西峰謾多奇.吾方倦遐矚
