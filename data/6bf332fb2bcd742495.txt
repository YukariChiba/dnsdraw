官信安仁拙.書非叔夜慵.謬馳驄馬傳.難附鯉魚封.
萬里勞何補.千年運忝逢.不量橫草力.虛慕入雲蹤.
潔水空澄鑒.持鉛亦礪鋒.月寒深夜桂.霜凜近秋松.
憲摘無逃魏.冤申得夢馮.問狸將挾虎.殲蠆敢虞蜂.
商吹移砧調.春華改鏡容.歸期方畹積.愁思暮山重.
仙鼠猶驚燕.莎雞欲變蛩.唯應碧湘浦.雲落及芙蓉.
