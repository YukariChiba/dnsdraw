渡頭問舟子.此渡胡名蕭
舟子笑答我.使君家匪遥
豈不聞侍郎.名德重本朝
屢爲二千石.兩至萬里橋
渡旁乃其宅.人亡木惟喬
陰德滿鄉閭.嘉話傳魚樵
江水流有盡.姓名磨不消
近同池號謝.遠類江稱姚
赧顔謝舟子.講聞非一朝
恨生晚且賤.無繇際清標
坡公不識范.韓子思之僑
敬瞻通德門.魂徃不可招
