妙喜老人骨應槁.明月堂空迹如掃
叢林耆舊半消磨.砥柱頹波餘此老
五峯深處開道場.道價重於連城寶
我蓋知名二十年.長恨識師之不早
朅來陵陽第二峯.一笑相從即傾倒
午窗對坐語笑清.夜榻歸來魂夢好
大顛理勢恐是渠.澄觀公才何足道
青衫我亦行作吏.未盡俗緣多病惱
相期巢父早掉頭.共住山中拾瑶草
