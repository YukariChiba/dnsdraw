平生山水緣.所閲輒相偶
尋幽半江浙.領擥如益友
我聞姑孰下.二梁山對守
兩娥顰黛遠.久落詩人手
今行適未到.夢寐念殊久
今朝古亭上.四望一無有
風嵐暝四合.雲沙漲江口
渺渺天際間.了不辨妍醜
登臨漫連日.所得竟何取
嗟予山澤姿.林泉賸奔走
歲晚憶蛾眉.欲見事還否
人間遇不遇.難以智力誘
墜樓人不見.舉案情何厚
何如對此山.遠拂雙眉柳
風檣明日上.相期後牛首
天浄楚江寒.黄昏一杯酒
