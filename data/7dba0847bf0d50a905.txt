妾家淛水東.一門十朱輪
男多止一女.鍾愛歸妾身
七歲誦經史.十歲學補紉
十五事機杼.二十供藻蘋
不忍嫁張掖.愛我歸寧頻
去年邊事起.處處驚爲燐
盡室遯空谷.雷雨彌半旬
狐兔伴我食.虎狼爲我鄰
羣盜政猖獗.白晝昏埃塵
驚憂轉成疾.抱痛不敢呻
傳聞官軍至.草木生歡欣
豈料反縱暴.舞戈獵生人
倉皇不得避.驅斥行海濱
避寇寇幸免.依人人不仁
哀哉有如此.妾生何不辰
