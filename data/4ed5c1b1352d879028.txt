永嘉人物衰.斯文久零替
學徒寡道心.日與風俗敝
我生衰敝後.上思千載事
實欲閭里間.一一蹈仁義
敬重鄉人情.翻遭俗眼忌
晚得沈夫子.學問有根柢
矯矯流輩中.頗識作者意
歡然慰吾心.歸此同好嗜
吾子更我聽.士也貴尚志
古道自足師.不必今人貴
荼苦不異畝.薰蕕不同器
所憂義理愆.何恤流俗議
進道要勇决.取與慎爲計
去惡如去沙.沙盡自見底
積善如積土.土多乃成巋
讀書要知道.文章實小技
子試反覆思.鄙言有深味
自非心愛合.安能吐肝肺
行行慎取之.紓節思遠大
豈但勸鄉閭.永爲斯民頼
