吳儂踏車繭盈足.用力多而見功少
江南水輪不假人.智者創物真大巧
一輪十筒挹且注.循環下上無時了
四山開闢中沃壤.萬頃秧齊綠雲遶
綠雲看即變黄雲.一歳豐穰百家飽
今年小荒人菜色.斗易衾稠逮昏曉
古來善政抑兼并.貧富相通俗淳好
閉糴待價良忍哉.客主遑遑不相保
令尹賢於鄭子産.視民恐傷心皎皎
朝來戒諭甚丁寧.令下翕然風偃草
我今亦有在陳厄.回首田園迹如掃
他年歸計一廛氓.抱甕甘同漢陰老
