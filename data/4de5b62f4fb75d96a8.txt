有酒有酒歌且哀.江春例早多早梅
櫻桃桃李相續開.間以木蘭之秀香裴回
東風吹盡南風來.鶯聲漸澀花摧隤
四月清和豔殘卉.芍藥翻紅蒲映水
夏龍痡毒雷雨多.蒲葉離披豔紅死
紅豔猶存榴樹花.紫苞欲綻高筍牙
筍牙成竹冒霜雪.榴花落地還銷歇
萬古盈虧相逐行.君看夜夜當窗月
榮落虧盈可奈何.生成未徧霜霰過
霜霰過兮復奈何.靈芝敻絕荆棘多
荆棘多兮可奈何.可奈何兮終奈何
秦皇堯舜俱腐骨.我可奈何兮又進一杯歌復歌
