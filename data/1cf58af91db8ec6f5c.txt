慈竹不外長.密比青瑤華.矛攢有森束.玉粒無蹉跎.
纖粉妍膩質.細瓊交翠柯.亭亭霄漢近.靄靄雨露多.
冰碧寒夜聳.簫韶風晝羅.煙含朧朧影.月泛鱗鱗波.
鸞鳳一已顧.燕雀永不過.幽姿媚庭實.顥氣爽天涯.
峻節高轉露.貞筠寒更佳.托身仙壇上.靈物神所呵.
時與天籟合.日聞陽春歌.應憐孤生者.摧折成病痾.
