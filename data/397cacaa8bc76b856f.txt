天欲雪.雲滿湖.樓臺明滅山有無
水清石出魚可數.林深無人鳥相呼
臘日不歸對妻孥.名尋道人實自娛
道人之居在何許.寶雲山前路盤紆
孤山孤絕誰肯廬.道人有道山不孤
紙窗竹屋深自暖.擁褐坐睡依團蒲
天寒路遠愁僕夫.整駕催歸及未晡
出山迴望雲木合.但見野鶻盤浮圖
茲遊淡薄歡有餘.到家恍如夢蘧蘧
作詩火急追亡逋.清景一失後難摹
