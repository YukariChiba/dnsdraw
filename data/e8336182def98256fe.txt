歲晏物景薄.屋陰向晚饒
輕雲隠微月.殘雪棲枯條
夫君有高適.顧我慰寂寥
瀟灑開北堂.拂榻延良宵
前几陳古書.坐見千載遥
間亦發新句.幽思含九韶
神明靜外照.念慮醉中消
揚雄戒丹轂.顔子安一瓢
良玉不火變.翠柏寧霜彫
此心固獨往.聲利詎得招
罏灰寒更劃.燈灺落仍挑
相看數漏板.後會誡重要
