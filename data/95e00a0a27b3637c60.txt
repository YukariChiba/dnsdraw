仲尼作經授曾子.明稽至孝之終始
始於事親終立身.以是揚我於後世
大雅有言念爾祖.述脩其德乃爲美
聖訓昭昭十八章.寫之琬琰千餘歲
湯生本由義方教.石磨沙盪求成器
其名延祖有意哉.吾以子立爲之字
立身之道將何如.非曰凡人富與貴
不賢而位何能爲.蠅蟲豈不披紅紫
周公亦人舜亦人.口銜日月坐天際
勗哉見善勿遲疑.往往後生誠可畏
