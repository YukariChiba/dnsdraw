河中之野木連理.文人作頌何所美
鯉湖之水蓮雙葩.史臣紀異不足誇
木葉饑來豈堪食.蓮花遠觀空有色
由來上瑞是豐年.芙蓉池外麥連天
一莖三穗攢秀穎.好事軍中萬口傳
閲武堂成政多暇.刀劍不如牛犢價
老農噉飯看昇平.奇祥異産從天下
香餌先收夏隴雲.雪匙可卜秋田稼
絕憐西蜀杜參謀.困饑空懷當世憂
崆峒麥熟無人穫.且問王師休未休
