平生所嗜惟湯餠.下箸輒空真雋永
年來風痹忌觸口.厭聞來力敕正整
江西誰將米作纜.捲送銀絲光可鑑
仙禾爲餠亞來牟.細剪暴乾供健啗
如來螺髻一毛拔.卷然如蠆都人髮
新絃未上尚盤盤.獨繭長繰猶軋軋
旴江珍品推南豐.荷君來歸携來東
知君正直如羔羊.貽我素絲踰五總
仙禾本出從嘉穀.色味俱同無餠毒
鼎深熟煮葱豉香.大美元年加臠肉
有時飯素芼以虀.饞口屬饜味更奇
束晳一賦不及此.爲君却作補亡詩
