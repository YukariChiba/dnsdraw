長城大雄古剎裏.一庭老枿質已死
依約僅見左紐紋.垂柯布葉乃如此
相傳云是陳朝檜.欲論往事皆死鬼
冰懸雪跨黄塵盡.何煩皂莢相料理
只應孤根鐵石堅.不怕如壺之赤螘
四旁那復有生意.生意却從中心起
陳氏機淺根枝弱.雖有子孫何足倚
崢嶸霸業隨手壞.五傳不堪重屈指
君語居然多硬語.千載興亡雜悲喜
隋唐而來尤可感.區區未數錢與李
