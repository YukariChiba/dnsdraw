當世英雄彀.連年伯仲賢
友于聲競爽.敵萬智無前
讜議天人際.馳辭日月邊
會驚文得鳳.真謂筆如椽
萬乘親前席.諸生敢比肩
晚成無近器.妙選悉青錢
濟美高陽舊.傳經韋氏專
公侯將必復.廊廟定誰先
步武青雲接.官曹畫省聯
軼群看赤驥.洵直想朱絃
德賞今誰擬.才難古亦然
從容照棣萼.聞望已陶甄
夏屋方隆棟.雲檣穩濟川
那令得賢頌.祇貴漢王淵
