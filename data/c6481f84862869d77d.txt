過爲世希氏.史牒鮮著名
孰謂吾之邦.有以至孝稱
想其事雙親.誠恪通神明
身後一抔土.世猶不敢輕
樂公誠樂善.記名誓遺氓
偶讀靈禽碑.得之嘉不勝
吾邦有盛德.豈宜久沉冥
恨不訪遺冢.下拜涕泣零
又恨失名字.無以附汗青
自傷無贏貲.傍建旌孝亭
當使孝者見.事親堅其誠
且令頑悖兒.內愧面頰頳
因茲或改行.爲國省繁刑
徒將拙言句.頌詠播芳馨
蒿茨莫浪剪.牛羊勿妄登
過者宜下馬.呵護煩山靈
