先生築高隠.趣好清且獨
雲龍峰上石.跋草自鏨斸
發竅號陰怪.窮根攬坤腹
山靈不敢愛.鞭叱滿崖谷
危躋已穿履.大載幾折軸
直欲起巖巖.未容買碌碌
心營合天造.指化出神速
突兀傲中巔.憑陵勇雙矗
獸蹲目睥睨.龍攫腰回蹙
縮脰立幽鳥.擎顱卧孤犢
鯨鱗老廉利.相角怒撐觸
軒昂鶴引咮.贔屭鼇跂足
騰空快高思.排峭驚醉目
伊余朅來遊.步百吟周復
願從乞其餘.伴我東牆竹
猿鶴莫相嗔.此客意非俗
常令月色照.敢使塵土辱
日待風雨來.起看空遶屋
