春來霧雨久不收.上元三日月如秋
傾城娛樂競沽酒.舊歲豐登仍足油
樓前燈山燒荻火.光影動摇桑落洲
太守憑高列歌吹.游人烘笑觀俳優
銅盤貯梅插烏帽.從兵小史斥下樓
侍觴行食皆官妓.目眙不言語或偷
短長赤白皆莫校.但取一笑餘何求
譬如飲酒且爲樂.不問甘苦醉即休
歸來紞如打五鼓.春寒慘慘吹駝裘
群兒嬉戲尚未寢.更看紫姑花滿頭
