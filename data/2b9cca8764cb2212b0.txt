何以築花宅.筆直松樹子
何以蓋花宅.雪白清江紙
紙將碧油透.松作畫棟峙
鋪紙便成瓦.瓦色水精似
金鴉暖未焰.銀竹響無水
汗容漬不泣.晴態嬌非醉
盡收香世界.關在閑天地
風日幾曾來.蜂蝶獨得至
勸春入宅莫歸休.勸花住宅且小留
昨日花開開一半.今日花飛飛數片
留花不住春竟歸.不如折插瓶中看
