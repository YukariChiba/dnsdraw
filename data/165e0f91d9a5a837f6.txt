一從爲客今五年.囊中羞澁無一錢
雖逢惡客如櫟社.匠石不顧斤斧全
自矜尚可詫妻子.不用戒謹長安眠
性慵外戶縱不閉.竊類陳平佐刺船
昨者小兒治藩落.堅不可拔髙踰肩
心疑過意使輟作.瓦棺自免一坏穿
答云竈下不安室.慵倦未終頻計日
饑鷹在臂常掣韝.病鶴傷心懷舊匹
有自而然爾莫慚.無以聚人吾自黜
又思廚清固無餘.以我養爾何怨疾
忍饑只合且困眠.何爲目眺思悠然
爾今腸空尚圖逸.藉飽安得同周旋
人生有命甘淡泊.安貧聽我歌薰弦
古來饑渇第可忍.醉飽以德方稱賢
