斯文久寥落.我欲問蒼天
蒼天默無言.復欲問古先
古先羣聖人.去我三千年
紛紛儒林士.章句以爲賢
問之性命理.醉夢俱茫然
皓月隠重雲.明珠媚深淵
近得程夫子.一綫通天泉
蕩滌浄塵垢.逸駕真無前
自從喪亂來.鼙鼓聲闐闐
日事干戈末.那尋孔孟傳
湘中彪夫子.有志窮益堅
讀書文字表.至善時一遷
老去不自止.直欲求純全
問我曾點意.乘風舞雩顛
行年付造化.笑問青銅錢
默契天地心.誰能泥青編
