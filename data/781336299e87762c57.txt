倚錦瑟.擊玉壺.吳中狂士遊成都
成都海棠十萬株.繁華盛麗天下無
青絲金絡白雪駒.日斜馳遣迎名姝
燕脂褪盡見玉膚.緑鬟半脱嬌不梳
吳綾便面對客書.斜行小草密復疏
墨君秀潤瘦不枯.風枝雨葉筆筆殊
月浸羅韈清夜徂.滿身花影醉索扶
東來此歡墮空虚.坐悲新霜點鬢鬚
易求合浦千斛珠.難覓錦江雙鯉魚
