丹陵五牙客.昨日羅浮歸.赤斧尋不得.煙霞空滿衣.
試于華陽問.果遇三茅知.采藥向十洲.同行牧羊兒.
十洲隔八海.浩渺不可期.空留雙白鶴.巢在長松枝.
雲溪古流水.春晚桃花香.憶與我師別.片帆歸滄浪.
滄浪在何許.相思淚如雨.黃鶴不復來.雲深離別處.
石渠泉泠泠.三見菖蒲生.日夜勞夢魂.隨波注東溟.
空懷別時惠.長讀消魔經.
