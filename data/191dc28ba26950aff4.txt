我心隨月光.寫君庭中央
月光有時晦.我心安所忘
常恐金石契.斷爲相思腸
平生無百歲.岐路有四方
四方各異俗.適異非所將
駑蹄顧挫秣.逸翮遺稻粱
時危抱獨沈.道泰懷同翔
獨居久寂默.相顧聊慨慷
慨慷丈夫志.可以曜鋒鋩
蘧甯知卷舒.孔顏識行藏
殷鑒諒不遠.佩蘭永芬芳
苟無夫子聽.誰使知音揚
