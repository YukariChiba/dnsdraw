太湖之陽景絕奇.乾坤軒豁呈端倪
分將一派清漣漪.南宮幻出紅琉璃
朝暾未吐烟露垂.碧紗絃裏眠江妃
六月火繖張赫曦.姑射山寒冰雪肌
妖㛠萬態不敢窺.凈洗却面凝西施
欲雨未雨多峰奇.霞生島上乘馮夷
來從西蜀江水肥.似絢吳江楓落時
水鄉月午舟葉携.何處更覓昆明池
問渠爲此堂者誰.人與鷗鷺相忘機
丹心緬慕周濂溪.愛其瑩質生淤泥
推門清風故人來.一一君子徧追隨
六郎姿貌當年非.肝腸染透鉛與脂
拈花摘葉兒女癡.弛却蠶絲牽藕絲
紛華一掃金飈吹.皮膚剝盡實不虧
晝清人靜茶烟飛.觀雲葉葉無停披
千綺萬纈古寶遺.底用漫天錦障幃
惡其文著尚絅衣.澆灌道義培根基
氤氳妙毓山澤姿.膚寸彌滿天地維
