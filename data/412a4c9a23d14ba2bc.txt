砲車卷東南.白晝沙石昏
悠然隘西北.頃刻潭湫翻
晴窗展李畫.靉靆迷江村
乃知筆有神.巧剔造物根
信意潑濃墨.了不見墨痕
但見平林黯黯木欲折.輥底怒浪掀天渾
平地十步九蹉跌.奈此倚岸舟如盆
得非折天柱.恐是顛崑崙
不然於菟髑髏下.巨浸潜蛟勇鬭濤山崩
空江冥冥不知曉.更無一箇閑鷗鳥
斷岸微茫水亭小.三兩重茅都卷了
灕洒雲陰陰.翻然如惜金
西子宜淺粧.濃抹尤清深
於戲此妙不可尋.百金一筆不足臨.掩卷袖手空沉吟
