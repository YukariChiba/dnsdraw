先生讀書常閉戶.卒歲優游娛藝圃
風雷筆舌待時攄.錦繡肝腸終日吐
鳴騶未驗北山文.絳帳且爲東道主
忽作尋梅得得來.南枝未落北枝開
攀條弄英不能去.只愁白日空西頹
臨池照影都無伴.偶挂幽昏不用媒
主人生來幾傳癖.道耕德獵無遺力
形模奇古每起予.議論縱橫時奪席
但喜書橫孔聖編.那知梅怨桓伊笛
正值清霜爛漫晴.賓從滿目皆豪英
未開東閣緣何事.要見詩鳴訴不平
明日定拚花下醉.想公不負白鷗盟
