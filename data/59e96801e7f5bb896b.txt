西江十一州.我所歷者半
紛紛墨綬徒.十有九頑懦
使者金閨彥.用意人物中
見我輒詢我.稱旨不數公
我時官白下.與公未相識
何以知其然.鷄犬相接迹
無何困流轉.卒歲下風趨
看其日所爲.自喜言不誣
人皆竭民脂.我獨求民瘼
上官雖喑嗚.民氣得和樂
體用夫何如.動靜惟以誠
夫豈今人歟.古人斯與并
朝廷重縣令.不減用儒盛
六察與郎官.遷除匪他徑
公行始發軔.九萬當自茲
侍從近臣間.況復多己知
