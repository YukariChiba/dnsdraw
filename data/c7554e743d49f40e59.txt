園林二月春纔半.朝日曈矓天氣暖
東風放盡柳梢青.已有黄鸝嬌睍睆
波翻嫩麥綠連坡.露入夭桃紅滿眼
筍輿乘興入招提.苾蒭留我炊香飯
山泉煮茗味更長.又得禪林半朝款
突兀豐碑三百年.古人事蹟今苔蘚
臨風抖擻簿書塵.倚杖須臾歸已晚
耕夫夾道看長官.百錢贈汝聊旌勸
從容後騎毋疾驅.要數前山蒼翠點
