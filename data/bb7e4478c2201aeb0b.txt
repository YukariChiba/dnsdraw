隔江望白紵.葱蒼壓牛渚
却憶跨黄犢.渡橋溪東去
悠悠登此山.直待圓蟾午
汗漫丹湖水.萬頃浸天宇
北斗酌不乾.光烱反吞吐
諸峰若案几.白雲俯可取
覽景壯我懷.長謡念前古
傳聞桓將軍.致酒領歌舞
雄風回秋霜.英聲散鼉鼓
寧知千載後.荒榛老狐鼠
男兒及時樂.一餉亦足許
前年翰林公.絕頂構堂廡
我方客沅湘.盛事未能睹
及今佐肥幕.治獄歷陽府
注目聊獨吟.何時達庭戶
