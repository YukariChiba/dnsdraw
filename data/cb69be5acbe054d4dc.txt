秦郎不知我.我豈知秦郎
相逢每戲劇.此狷而彼狂
坐有今輔弼.正色屢低昂
逮今白髮垂.悔昔少年場
一聞溪路雨.淚與雨争行
黄鸝千百在.斯人今則亡
如其並老去.娛樂豈遽央
況復有諸生.遺頌滿汝陽
瘴霧殺君時.龍門曾慟傷
今雖苟生活.蒼蠅待我傍
誰家有歌喉.此曲宜斷腸
攄我一夕恨.與世同悲涼
