爾行欲何之.觸熱官裏去
官今有何急.須爾不得住
借問年幾何.四十倏已暮
前途更如此.所著真幾屨
明廷集夔襄.古樂徧韶頀
獨吹牛背笛.焉往不得牾
但聞湘山好.藏室鎖烟霧
平生獨往夢.恍惚至其處
胡張骨已冷.學者半新故
誰能用師說.九守立堅戍
閒持一青笠.往喚洞庭渡
飛上祝融峯.晴雲擘輕絮
