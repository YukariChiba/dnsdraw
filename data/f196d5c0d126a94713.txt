士生天壤內.所抱者奇氣
當觀人品高.豈尚名爵貴
子真第一流.淪迹南昌尉
至今疑仙去.風節照百世
希元人中豪.未識我深愧
嘗聞畜愛馬.童子刺而斃
略不動聲色.度量有餘地
豈易議淺深.是固余所畏
陸子少許可.欣然紀其事
邇聆尉山邑.芒刃聊小試
苕水清且迅.苕民號難治
願言化以德.勿但施法制
令聞起在今.微言毋我棄
