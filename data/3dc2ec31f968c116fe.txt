卜居屏山下.俯仰三十秋
終然村墟近.未愜心期幽
近聞西山西.深谷開平疇
茅茨十數家.清川可行舟
風俗頗淳朴.曠土非難求
誓捐三徑資.往遂一壑謀
伐木南山巔.結廬北山頭
耕田東溪岸.濯足西溪流
朋來即共歡.客去成孤遊
靜有山水樂.而無身世憂
著書俟來哲.補過希前脩
茲焉畢暮景.何必營菟裘
