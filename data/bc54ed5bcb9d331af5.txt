春郊散輕靄.日出車馬動
看君曉裝發.送客尊酒重
衆人别良易.我别情靡共
飛纓轉山曲.返頸即成夢
雖夢去奈何.不夢存者多
一言起相顧.慷慨成笑歌
清吟散泉石.醉墨蟠雲蘿
人生苦汲汲.浩如長江波
江波西南流.君行方北輈
林深足豺虎.路廢空亭郵
處常山中居.出亦山中遊
不嗟吾道窮.每爲斯民憂
憂民竟何爲.從事猶俛眉
晚達十六七.萬事懸難知
但窮聖賢意.莫賦離騷辭
有得常記我.以慰朝夕思
