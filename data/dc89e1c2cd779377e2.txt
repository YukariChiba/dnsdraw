翰林李謫仙.埋骨青山下
平生愛此山.老去終不捨
放逐鵷鷺行.追隨雞黍社
文采今尚存.英風滿松檟
寥寥五百年.好尚世所寡
韓子荆州後.爲求襲良冶
乃祖當時輩.異代同瀟洒
結堂山之陽.真趣非少假
秀色來天外.遠勢包平野
烟嵐浮翠黛.攬之不容把
徜徉盤谷遊.屢請秣吾馬
時無謫仙人.登臨誰賦者
九原如可作.一奠招魂斝
