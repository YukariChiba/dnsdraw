魯翁秀山歸.虛翁錢塘留
虛翁秀山來.魯翁錢塘遊
中秋前三日.西東各登舟
及至中秋夕.兩翁空相求
是夕亦無月.欲飲無朋儔
重九謂胥會.獨醉南山秋
風雨更旬餘.掩關空室幽
忽聞落葉響.野屨穿林陬
驚視乃魯翁.虛翁失百憂
急呼一斗酒.果茹與兒謀
俗態定難詰.時事勿浪籌
默酌無一語.世人知此不
