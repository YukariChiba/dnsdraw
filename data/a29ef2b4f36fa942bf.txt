古人創一物.在理不在飾
持此非備忘.潔白貴彰德
世無骨鯁臣.朝夕侍君側
善惡欠書諫.唾駡誰擊賊
吏進思效忠.官執欲稱職
姦回濁天縡.孰任排格力
願爲顧少連.勿學元友直
上意方簡在.竹符畀泥軾
政成秉介圭.入覲朝北極
簪筆裹紫囊.玉立凜正色
顧余初筮令.寒餓日驅迫
手板非倒持.倚席懼引慝
分我意何厚.榻前便指畫
一夢雖難憑.品秩從此得
毋但嘯西爽.清談更何益
課最璽書來.洗眼看黄敕
汲引會有期.并力扶社稷
