草雖至微物.稟氣何不同
瑞者爲靈芝.大抵和所鍾
薰者爲蘭蓀.芬香播春風
人知外秀異.胡不原諸中
奈何一種類.亦費造化工
沾濡足雨露.山川徒茂豐
畏冗無地著.無足比蒿蓬
成熟不堪食.但逞毫芒鋒
除却刺人衣.此外無餘功
慘雖未荆棘.包藏固難容
因行爲芟除.當路靡留蹤
害物亦害己.去汝如去凶
安得天地間.榛翳亨衢通
