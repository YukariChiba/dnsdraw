神麯清濁酒.牡丹深淺花
少年欲相飲.此樂何可涯
沈機造神境.不必悟楞伽
酡顏返童貌.安用成丹砂
劉伶稱酒德.所稱良未多
願君聽此曲.我爲盡稱嗟
一杯顏色好.十盞膽氣加
半酣得自恣.酩酊歸太和
共醉真可樂.飛觥撩亂歌
獨醉亦有趣.兀然無與他
美人醉燈下.左右流橫波
王孫醉牀上.顛倒眠綺羅
君今勸我醉.勸醉意如何
