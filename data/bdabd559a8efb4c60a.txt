丁年慕請纓.白首翻攘袂
輶軒遽憑軾.魏闕頻回睇
兩淮經戰爭.萬物皆憔悴
雲繁雪霰舞.風猛波濤沸
椎凌僅通航.鼓夜無停枻
依檣聞喜鵲.酌斚烹鮮鱖
出塞那復古.涉川今已利
一節誰與持.同舟心靡異
奮身徇主憂.圖國忘私計
昌黎去懷妾.定遠老思妹
高情獨無戚.慧眼不留翳
豈惟詩酒豪.抑亦文武備
開館昔登瀛.奉車元起沛
君遭功名迫.我堪閒散置
他年洛下吟.憶君徒擁鼻
