清矑上人四十餘.二十爰祝髮與鬚
惟桑與梓舊螺水.四維陁典卧起俱
陽岐有嫡嗣曰勇.得法殆亦西佛如
昂昂出世建業寺.譬土囊口納衆噓
金耏子有吼物志.卷鉢攝筇重趼趨
玄契妙悟似不偶.得未曾有才斯須
生平學解一朝盡.貳負臣忽脫帝拘
無端梅柳漏春信.成蹊桃李言略無
頃拋瑞竹依章滸.埋照接衽最下徒
楮衾菅蓆聊卒歲.末俗未覺誰龍豬
蒼岑白澗謝人境.南若楚岳旁匡廬
斜幅繞脛湊初學.蟬聯大剎知幾區
又其甚者控闤闠.金碧爛日傾國都
如師不使正法席.笑衆釋子何朱愚
玉虎蟄音久不吐.是使一世狻猊虛
陋禪趁塊揜孤唱.何啻雞蹠隄江湖
瀘川南子素狂直.爲不平者有矣夫
雖師理自無固必.欲得垂手可後乎
由來世事多反覆.使我北望長嗟吁
