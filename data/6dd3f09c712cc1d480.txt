蘆溪之山高插天.蓮峰更壓蘆溪山
峰頭青壁幾千年.誰知玉闕藏神仙
平明採樵陳氏子.五雲深處樓臺起
中有七仙白玉冠.方瞳射人秋自寒
臺前一道白蓮泉.七始花開一成蓮
固知此子無仙骨.祇以彳空㣚入仙室
低頭乞命却走回.尚復褰裳取蓮實
歸來疑信互相傳.朴哉此子非妄言
安知瓊樓玉室峭千尺.即非面前崔嵬一片石
安知世人俗氣厚如山.翻把瓊樓玉室作石看
亦非仙人幻作石.世人俗眼自不識
安得鴻都道士白玉簪.持我此詩扣青壁
