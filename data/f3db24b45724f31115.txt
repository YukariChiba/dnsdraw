蟲潦敗耕耘.西成絕人望
鄉農籲天意.守闕書屢上
憂民聖天子.擇吏賢宰相
王畿蓋根本.歲賦在寛放
曰君往行田.究彼荒稔狀
一當薄其租.用以息民謗
朝廷慎指使.推擇無與讓
非君精明姿.曷以致忠諒
憂公劇私爲.即夕治行仗
懷悲念其弟.卜日不果葬
乃知體純粹.世士難以尚
德澤既敷宣.風謠還歷訪
歸來悟明主.自致誰云妄
