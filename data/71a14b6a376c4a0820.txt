甲觀秋彌月.前星蚤麗天
君親重慶日.家國中興年
英武神機遠.溫文德宇全
摛章森典則.會道極高堅
儉寶躬安履.仁端性自然
淵沖澄有量.海潤浹無邊
五學臨函丈.三朝拱邃延
頌聲敷政久.喜色問安還
銅律諧初度.桑弧絕舊傳
菊催重九近.梅占小春先
戲綵猗蘭殿.宣杯玳瑁筵
青宮千億壽.長對兩宮前
