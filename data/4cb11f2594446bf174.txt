田公布衣五尺長.田姥角冠八寸强
平生布施不造殃.教養兒孫耕與桑
田公姥.生爲農家夫與婦
壽考百年作田祖.歲歲田頭管風雨
春三秋九享雞豚.环珓神靈如對語
田公姥.聽儂歌.看儂舞
使我倉有秔.使我庾有稌.使我囷有黍
使我富牛羊.千斯牸兮百斯牯
田公姥.儂肴芬芬兮儂酒湑湑.官稅既輸兮公役不煩
男不爲人驅.女不爲傖婦.讀書識字應門戶
