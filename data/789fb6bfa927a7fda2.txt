赤巖倚竛竮.翠邏森戌削
岑蔚嵐氣重.稀間暑光薄
聊尋大士處.往扣洞門鑰
雙撐紫玉關.中矗翠雲幄
應供華藏海.歸坐寶樓閣
無法可示人.但見雨花落
不知龍湫勝.何似魚潭樂
夜深山四來.人靜天一握
驚看松桂白.月影到林壑
門前六月江.世界塵漠漠
寶瓶有甘露.一滴洗煩濁
捫天援斗杓.請爲諸君酌
