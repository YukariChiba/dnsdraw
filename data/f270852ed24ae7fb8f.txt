道人永嘉老.口作智者語
坐揮鐵如意.寶藏發深貯
行住自如如.當亦無住所
踏雪來東山.了不憚修阻
孤雲亦何心.東風復吹去
索詩讚行色.我敢靳不與
道人已得道.逢魔猶齟齬
古氣生面目.清流見幽嶼
泠泠微妙音.松風雜寒雨
九旬談妙用.况乃超佛祖
東歸花木繁.啾唧鳥雀聚
道人具眼目.要當反聾瞽
萬事付一笑.鉢飯飽亭午
聊以答道人.缾巾過水滸
