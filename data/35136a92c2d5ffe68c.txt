鼎湖不可見.巍然但孤峰
特立亙萬古.氣壓諸山雄
黄帝久得仙.游行跨飛龍
至今世俗傳.尚指輦路通
頗如昇天檜.追求白鹿蹤
常言貴荒唐.厥見真兒童
顧惟此山奇.實宜仙所宮
水聲來冷風.和以萬本松
客枕久未穩.笙簫滿虛空
頗疑九成音.不在二典中
但恐蚩尤旗.曄曄舒長虹
雖能獨不死.忍視斯民窮
君看涿鹿戰.萬古蒙其功
鼎湖何足道.帝德彌蒼穹
