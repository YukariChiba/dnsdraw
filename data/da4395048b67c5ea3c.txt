郎潛暇日多冥搜.夜深獨上千尺樓
天回海立月正濕.風起雲涌山疑浮
縈青繚白互變滅.浮嵐飛霧寒颼颼
潛虯棲鶻聲磔磔.山鬼木客鳴呦呦
城中癡兒方囈語.有夢不到千山幽
遥岑寸碧目力遠.欲遡汗漫凌風游
高侯落筆萬象泣.寫出千古蒼茫愁
無聲詩與有聲畫.一夕異事傳南州
玉琴在膝酒在手.欲寫天籟無莊周
憑誰爲問華表鶴.城郭人民今是不
