携家守荆溪.忽忽已一朞
官舍非不佳.懷抱長鮮怡
若非僮僕病.定復兒女啼
昔貧歎不飽.今愁豈緣饑
晨起袖書冊.急登亭上嬉
露痕尚星月.風氣無窗扉
頓覺老病身.不禁絺綌衣
昨暑何可度.朝涼乃爾奇
白鳥遠如蝶.玄蟬哦似詩
松色雪我神.荷香冰我脾
憂樂忽安在.形骸亦俱遺
穉子不解事.朝餐呼我歸
