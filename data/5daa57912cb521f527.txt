芙蓉阿隆耽兩耳.急性天然緩如葦
懷親徑歸不肯留.少留龍山今月矣
新交未數故人稀.睡足明窗臨棐几
管城落帽爲微笑.便覺金光走龍尾
試校鵝經拂硬黄.傳此寶書千餘紙
紙光葉葉揭筠膜.字工戢戢行凍螘
勝公昔讀龍宫文.百本妙談此其髓
流落人間今幾年.此去西天十萬里
我寄閑房古寺中.閬風著氈自當止
自非道人三昧力.此書何以能至此
炷香一讀萬緣空.海印發光初按指
願君垢盡雞出燖.亦於此法信根起
生生要續無盡燈.照了無明癡種子
