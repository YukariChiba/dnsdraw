先民任天真.吾得見其器
其器云如何.蓋若刳木類
不戕生以戚.不傷材以蔽
不以遠見遺.不以枯見棄
因其無用姿.授以有用意
取彼自然象.廓此閎然制
豈無彫磨工.不欲敗淳粹
豈無青黄文.不欲增巧僞
其高豈無蓋.不設簋簠制
其下豈無舟.不著雞鳥麗
任真肆穫落.肯慕金玉貴
兒童誚敦朴.婦女驚醜異
豈若輕薄子.形容混兹世
矜愚以相高.飾貎以自喜
淳風陷衰薄.古道喪簡易
自非窊樽民.慎勿同一醉
