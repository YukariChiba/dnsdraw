項昇出南國.技巧多淫思
草圖獻天子.賞激嘉宏規
瑰材蔽江海.斤斧成風雷
千人扶一棟.萬棟高巍巍
飛鴻歷層簷.雲雨生階墀
五彩間金玉.百和雜塗泥
仙葩粲楹栱.七寶裝雲楣
一房百家産.萬戶羅東西
龍綃開寶幄.簾幕垂珠璣
光景艷流日.樓閣低天維
笙簫動虛籟.絃管明歌姬
撞鐘擊鼓恣行樂.牙檣錦纜環江隄
天長地久有時盡.君王此樂無時衰
詎知變故起倉卒.不悟人迷樓不迷
