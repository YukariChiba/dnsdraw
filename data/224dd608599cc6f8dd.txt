流年去不還.老狀來無那
雖甚顔原貧.尚勝夷齊餓
再歸又六年.疲馬欣解馱
姑幸箠轡空.敢復希豆莝
好山懶出遊.敗屋得偃卧
饑能儲粟盎.病亦有藥裹
酒蟻溢皤罌.茗雪落小䃺
香火失惰偷.編簡謹程課
豈惟洗幻妄.亦以起衰懦
向來名宦事.回首如棄唾
義理開諸孫.閔閔待其大
賢愚未易知.尚冀得一个
如其盡爲農.亦未可吊賀
歸耕豈不佳.努力求寡過
