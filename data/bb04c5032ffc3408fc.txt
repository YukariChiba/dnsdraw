把酒仰問天.古今誰不死.所貴未死間.少憂多歡喜.
窮通諒在天.憂喜即由己.是故達道人.去彼而取此.
勿言未富貴.久忝居祿仕.借問宗族間.幾人拖金紫.
勿憂漸衰老.且喜加年紀.試數班行中.幾人及暮齒.
朝餐不過飽.五鼎徒為爾.夕寢止求安.一衾而已矣.
此外皆長物.於我雲相似.有子不留金.何況兼無子.
