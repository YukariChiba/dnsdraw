遭亂髮盡白.轉衰病相嬰.沈綿盜賊際.狼狽江漢行.
歎時藥力薄.為客羸瘵成.吾人詩家秀.博采世上名.
粲粲元道州.前聖畏後生.觀乎舂陵作.欻見俊哲情.
複覽賊退篇.結也實國楨.賈誼昔流慟.匡衡常引經.
道州憂黎庶.詞氣浩縱橫.兩章對秋月.一字偕華星.
致君唐虞際.純樸憶大庭.何時降璽書.用爾為丹青.
獄訟永衰息.豈唯偃甲兵.淒惻念誅求.薄斂近休明.
乃知正人意.不苟飛長纓.涼飆振南嶽.之子寵若驚.
色阻金印大.興含滄浪清.我多長卿病.日夕思朝廷.
肺枯渴太甚.漂泊公孫城.呼兒具紙筆.隱幾臨軒楹.
作詩呻吟內.墨澹字欹傾.感彼危苦詞.庶幾知者聽.
