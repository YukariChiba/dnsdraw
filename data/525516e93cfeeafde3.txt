青山四時好.春至尤盛麗
潤澤散沖融.華滋出枯悴
雲根鱗甲動.風柯羽旄曳
羣芳間點染.一碧互經緯
組繡列障陳.繢畫崇屏倚
嵬昂如帝尊.黼黻儼衣被
我老得餘暇.時來領勝事
穿雲度舟楫.披霧縱屐履
涓泉幽響生.鳴鳥繁聲脆
天然成妙奏.人籟惡可擬
息游返靖廬.紛華以靜對
獨坐勘古書.冥觀參物理
光景猶駒馳.色象亦蟬蛻
至人善觀山.夫豈悅浮靡
懿此靜秀姿.萬古挹清致
