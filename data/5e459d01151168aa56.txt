邊耗遽如許.廟謨先定無
書生良不武.夜半亦長吁
關表成餘幾.山陽援正孤
黄塵號鬼魅.落日走猩鼯
甲士疲鏖戰.丁夫困轉輸
臨淮一带水.諸將萬金軀
宛地誰收馬.延秋忌有烏
畢魂空慘淡.曦鬼定揶揄
公外英雄少.生來忠孝俱
全將身作膽.曾以口降胡
方喜規模偉.翻爲文法拘
正塗多植枳.公論冷如菰
嚙雪全初節.凌烟勉後圖
未應歌舞地.冷眼看侏儒
