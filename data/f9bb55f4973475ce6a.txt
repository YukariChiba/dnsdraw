身閑依祖寺.志僻性多慵.少室遺真旨.層樓起暮鐘.
啜茶思好水.對月數諸峰.有問山中趣.庭前是古松.
晚望虛庭物.心心見祖情.煙開分嶽色.雨霧減泉聲.
遠樹猿長嘯.層岩日乍明.更堪論的意.林下筍新生.
一室塵埃外.翛然祗麼常.睡來開寢帳.鐘動下禪床.
溪浸山光冷.秋凋木葉黃.時提祖師意.欹石看斜陽.
西來真祖意.只在見聞中.寒雁一聲過.疏林幾葉空.
心閑憐水石.身老怯霜風.為報參玄者.山山月色同.
真性寂無機.塵塵祖佛師.日明庭砌暖.霜苦藥苗衰.
汲水和煙酌.栽松帶雪移.好聽玄旨處.猿嘯嶺南枝.
古寺憑欄危.時聞舉妙機.庭空月色淨.夜迥磬聲移.
漏轉寒更急.燈殘冷焰微.太虛同萬象.相謂話玄微.
胡僧論的旨.物物唱圓成.疏柳春來翠.幽窗日漸明.
禪心清石室.蝶翅覆花英.好聽談玄處.喬松鶴數聲.
祖祖唯心旨.春融日正長.霜輕莎草綠.風細藥苗香.
月滿真如淨.花開覺樹芳.庭前鶯囀處.時聽語圓常.
