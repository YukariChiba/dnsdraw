仙華矗萬仞.我乃廬其東
日夕與山對.今茲踏玲瓏
起左信奔鹿.當前任啼狨
大嘯崖石裂.一覽天宇空
蒼松飽風雨.絕壁挂老龍
樵斧不得睨.撫根憩吾躬
邈哉軒轅氏.問道由崆峒
龍髯一以遠.千載悲遺弓
猶傳少女靈.鍊玉于焉宮
山林重帝胄.香火明民衷
我來重懷古.攬涕臨西風
何當刺飛流.一洗磊磈胸
