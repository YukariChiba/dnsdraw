南國易悲愁.西風起高樹
枯荷復送雨.度雁寧知數
欲問北來音.繫書復若故
冥飛杳無跡.弋者徒有慕
况在白蘋洲.而懷石渠署
石渠多故人.鵷鵠方騫翥
鏘鳴尚可希.綷翼何由附
主人頼知己.未變疇昔顧
乘桴豈仲尼.好勇非季路
幸依南郡帳.不學邯鄲步
自守終日愚.都忘向時慮
睠戀此江湖.親年當喜懼
既獲庭闈近.又多山水趣
邇來對明月.千里猶會晤
長橋人絕聲.舉酒逢秋露
迥聞孤舟笛.煙水在何處
俯檻意無涯.跳波魚夜乳
頗得真隠情.奚須慕巢許
思寄梅枝香.遠隔蘭溪渡
緘之付好風.精爽亦隨去
