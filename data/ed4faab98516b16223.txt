白鷺敞西軒.棟宇窮爽塏
千峰若聯環.翠色不可解
是時天宇曠.六幕無纖靄
金斗熨秋江.素練横衣帯
乾坤清且斂.氣象朝昏改
蘆花作雪風.飛舞來滄海
九霄汀鶴起.萬里檣烏快
月上三山頭.鳥没横塘外
蒼茫洲渚寒.銀錯星斗大
開樽屏絲竹.披襟向簫籟
余生本江湖.偃蹇欣作會
清興雖自發.苦嗜亦吾累
魚龍憑夜濤.四面忽滂湃
安得犀燈然.煌煌發水怪
