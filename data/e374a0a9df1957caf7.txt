黄圖標清館.紫詔戒鯫臣
祗祓先三日.精明奉列真
緹帷嚴宴室.琅菜盛齏珍
鵠浴薰湯潔.龜存踵息勻
金胥傳漏箭.雲襡換朝紳
霞接浮丘袂.星瞻太乙神
九光龍檠密.百和鵲罇新
磬度松間籟.歌飄海底塵
中天鳴素瑟.五鼓下瓊輪
祝冊精衷道.沈榆拜席陳
殿趨鳬舄急.廊轉羽旋頻
薦幣冰紋滑.升樽玉液醇
樓居排逈漢.歘駕返清晨
習習靈風遠.欣欣瑞木春
祥氛披輦道.遲景上城闉
宣室如垂問.鴻禧永庇民
