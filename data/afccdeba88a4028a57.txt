黄昏雨一雨.稍覺襟袖凉
中宵如河決.浩渺不可當
浮雲合四溟.無復窺神光
門巷失舊徑.北鄰有頽墻
恐地俱蟄龍.難安三尺床
閽人亟來告.客土壞溝防
坐此不疏達.漸漬室與堂
我迷忽復悟.豈暇立徬徨
荷鍤裒衆力.畚土逾百筐
坎窗快不隔.飛流復湯湯
中庭燥如舊.漠漠蘭芷香
廼知天下事.壅塞成疽瘡
决水復不難.吾有扁鵲方
