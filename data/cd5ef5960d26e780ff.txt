畏夏苦執熱.開軒除鬱蒸
簷前鳥雀喧.朝旭上朱甍
席間裁函丈.詩書浩縱横
槃礴環堵間.幽獨懷友生
古人在黄卷.千載使我傾
出門窺物變.草木各鮮榮
青青墻東竹.見汝忽眼明
愛玩不能忘.移根傍軒楹
俯仰與竹俱.定交見深情
不是無朋友.此君冰玉清
風吹萬籟響.寒梢韻竽笙
我獨哦其間.詩作秋蟲鳴
琅玕亦有實.期汝向秋成
鳯凰何時來.翽翽翔我庭
