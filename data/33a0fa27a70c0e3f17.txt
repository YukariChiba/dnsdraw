清名喧四海.何止並南金.奧學群英伏.多才萬乘欽.
秩參金殿峻.步曆紫微深.顧問承中旨.絲綸演帝心.
褒雄饒義路.賈馬避詞林.下直無他事.開門對遠岑.
軒窗來晚吹.池沼歇秋霖.蘚點生棋石.茶煙過竹陰.
希夷元已達.躁競豈能侵.羽客閑陪飲.詩人伴靜吟.
自慚為滯物.多幸辱虛襟.此日重遭遇.心期出陸沈.
