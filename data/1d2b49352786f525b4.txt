奇異妍雅.貌特驚新
眉間月出疑爭夜.頰上花開似鬬春
細腰偏愛轉.笑臉特宜嚬
真成物外奇稀物.實是人間斷絶人
自然能舉止.可念無方比
能令公子百重生.巧使王孫千迴死
黑雲裁兩鬢.白雪分雙齒
織成錦繡騏驎兒.判繡裙腰鸚鵡子
觸處盡開懷.何曾有不佳
機關大雅妙.行步絕𡟛娃
傍人一一丹羅韈.侍婢三三綠線鞵
黃龍透入黃金釧.白燕飛來白玉釵
