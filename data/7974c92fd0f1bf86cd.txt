錦襪生塵脫紅玉.瓊蟾夜抱金娥哭
芙蓉露瘦寒花鈿.鳷鵲樓空冷銀燭
輕鸞小鳳橫紫簫.彩雲密漾青霞綃
桂心沁入鎖子骨.蕊宮貝闕天都遥
玉床夢斷心欲死.獨抱秋衾嚥香髓
方瞳白羽青簡書.駕月騎風渡瑶水
瓊樓碧戶翠霧香.紫蘭結佩紅薇囊
雲車仙子不可識.芳卿寄謝真荒唐
蔗漿不飲啼寒淚.不悟齊人少翁詭
安得天上蓬萊宮.却著人間馬嵬鬼
