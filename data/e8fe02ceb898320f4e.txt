康王洞口無塵埃.青山嶄巖水邅迴
飛橋百尺渡天險.下聽谷響如奔雷
凭欄要識物外物.泬寥寥兮何有哉
但見東阜聳樓閣.碧瓦鱗鱗何崔嵬
虹電披猖雨新歇.金雲點綴芙蓉開
斜陽疏光照不入.異景萬變誰能裁
仙家遺象已可愛.是時况與禪宗來
瞳人照耀骨森竦.皎如皓月凌寒梅
險句卷起谷簾水.真珠萬斛收蒼崖
猿不能啼鳥無語.巨石枯木爲之摧
達即善用用即妙.斯遊何異登蓬萊
回頭碌碌利名士.日蠧日朽令人哀
