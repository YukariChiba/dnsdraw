長林拂雲根.一逕絕城腹
荆扉带翠樾.斗下地愈束
清溪自南來.勢抵北崖曲
清平水流漫.東去入脩竹
境幽百物遂.魚鳥得所欲
况依仁者居.不與鈎彈觸
有如嘉賓至.相與娛聽囑
鳥飛鳴我傍.魚泳出深淥
薄暮登前岡.四顧山在目
雨滋春稼繁.風動野花馥
達人樂天性.不待外物足
遂令茲地勝.久不事營築
顧我指崖下.秋當結茅屋
渠波環古臺.輦石坐幽澳
霜前復來觀.兔肥山酒熟
