章子親未葬.餘生抱羸疾
朝吟噎鄰里.夜淚腐茵席
前年黑花生.今歲白髮出
身隨日月逝.恨與天地畢
願求不毛田.親築長夜室
難從王孫裸.未忍夏后堲
五陵多豪士.百萬付一擲
心知義財難.甘就貧友乞
不辭毛髮施.行自丘山積
此志苟朝遂.夕死真不戚
誓求無生理.不踐有爲迹
棄身尸陀林.烏鳶任狼藉
