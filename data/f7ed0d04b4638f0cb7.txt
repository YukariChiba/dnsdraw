有嘉新學.潭守所作
守者誰歟.仲庶氏吳
振養矜寡.衣之褰襦
黔首鼓歌.吏靜不求
乃相廟序.生師所廬
上漏旁穿.燥濕不除
曰嘻遷哉.迫阨卑污
當其壞時.適可以謀
營地慮工.伐楩楠櫧
撤故就新.爲此渠渠
潭人來止.相語而喜
我知視成.無豫經始
公升在堂.從者如水
公曰誨汝.潭之士子
古之讀書.凡以爲己
躬行孝悌.由義而仕
神聽汝助.況於閭里
無實而荂.非聖自是
雖大得意.吾猶汝耻
士下其手.公言無尤
請詩我歌.以遠公休
