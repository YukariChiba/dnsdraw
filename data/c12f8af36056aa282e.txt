太冲扶策招隱士.德璋移文謝逋客
欲分勝地髙世流.未辨賢愚相什百
薌林居士人中珍.胸中不點元規塵
平生絕口向阿堵.能使地上流錢神
紫荷曉直動天語.晝日駢蕃不如雨
急流乃作尺蠖盤.唾手功名何足取
歸來結屋清江干.十十五五窗巖巒
北窗岸幘夏日靜.夜雨對客春杯寒
漢廷宫傅計不早.篤老辭榮身已槁
那知黑髪踐亨衢.脱身紛紜事幽討
華堂未用標新目.兩翁政自晞髙躅
更從碧眼問入廛.卻訪赤松求辟穀
