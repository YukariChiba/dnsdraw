柏人去弗宿.萬安退而止
見幾懲貫高.噬臍嬖妃子
畏避雖同途.興亡乃異軌
江邊招提小.樓閣半傾圮
回薄二里餘.六龍駐於此
愁橫雲蓋山.悶繫羅带水
歷歷斜谷路.去天尺有咫
昨夜雨中鈴.哀音猶在耳
畫像赭衣袂.挾一弓兩矢
侑以聖雲孫.祖武略相似
劍外塵再蒙.黄明著年紀
今我弔陳迹.行邁亦靡靡
吹動波間皺.正值秋風起
安得如漁翁.垂釣江之涘
