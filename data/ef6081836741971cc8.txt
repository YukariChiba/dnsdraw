纍纍盤中蛤.來自海之涯
坐客初未識.食之先歎嗟
五代昔乖隔.九州如剖瓜
東南限淮海.邈不通夷華
於時北州人.飲食陋莫加
雞豚爲異味.貴賤無等差
自從聖人出.天下爲一家
南產錯交廣.西珍富卭巴
水載每連舳.陸輸動盈車
谿潛細毛髮.海怪雄鬚牙
豈惟貴公侯.閭巷飽魚蝦
此蛤今始至.其來何晚邪
螯蛾聞二名久見南人誇
璀璨殼如玉.斑斕點生花
含漿不肯吐.得火遽已呀
共食惟恐後.急先屢成譁
但喜美無厭.豈思來甚遐
多慙海上翁.辛苦斵泥沙
