日出堂上飲.日西未云休
主人笑而歌.客子歎以愀
指此堂上柱.始生在巖幽
雨露飽所滋.凌雲亦千秋
所託願求久.何言值君收
乃令卑濕地.百蟻上窮鎪
丹青空外好.鎮壓已堪憂
爲君重去之.不使一蟻留
蟻力雖云小.能生萬蚍蜉
又能高其礎.不爾繼者稠
語客且勿然.百年等浮漚
爲客當酌酒.何豫主人謀
