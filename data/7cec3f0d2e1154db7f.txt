十年為旅客.常有饑寒愁.三年作諫官.複多屍素羞.
有酒不暇飲.有山不得遊.豈無平生志.拘牽不自由.
一朝歸渭上.泛如不系舟.置心世事外.無喜亦無憂.
終日一蔬食.終年一布裘.寒來彌懶放.數日一梳頭.
朝睡足始起.夜酌醉即休.人心不過適.適外複何求.
早歲從旅遊.頗諳時俗意.中年忝班列.備見朝廷事.
作客誠已難.為臣尤不易.況余方且介.舉動多忤累.
直道速我尤.詭遇非吾志.胸中十年內.消盡浩然氣.
自從返田畝.頓覺無憂愧.蟠木用難施.浮雲心易遂.
悠悠身與世.從此兩相棄.
