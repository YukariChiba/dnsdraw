一紀尊名正.三時孝養榮.高居朝聖主.厚德載群生.
武帳虛中禁.玄堂掩太平.秋天笳鼓歇.松柏遍山鳴.
威儀備吉凶.文物雜軍容.配地行新祭.因山托故封.
鳳飛終不返.劍化會相從.無複臨長樂.空聞報曉鐘.
追攀萬國來.警衛百神陪.畫翣登秋殿.容衣入夜台.
雲隨仙馭遠.風助聖情哀.只有朝陵日.妝奩一暫開.
