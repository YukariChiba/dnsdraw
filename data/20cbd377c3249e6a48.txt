嘗聞魏仲英.謂仕欲行志
後宮權豪等.損去志乃遂
如云皆不可.隠身是爲智
此志雖可稱.一節非道備
不聞政適人.格心第一義
如未可與權.當道豈易致
齊王好貨色.孟子不少刺
導之百姓同.王道真易易
自實學不明.言與實難離
何能格一非.適以滋衆僞
最是講說多.虛文只成贅
經或不如史.禍福可趨避
下至不害伯.猶能救時弊
此可觀世變.言之橫涕淚
道本無不通.君子當不器
