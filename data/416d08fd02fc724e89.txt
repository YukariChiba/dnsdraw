日光如鎔金.湧上滄海流
一朝復一朝.鑄出萬古愁
大鑪石破碎.世事安得休
明月只照夜.時時如屈鉤
常娥與玉兔.擣藥何所瘳
大患不自治.更被蝦蟆偷
我思天地間.二物最取尤
措置尚若此.細故曷用憂
著書欲傳道.未必如孔丘
當時及後代.見薄彼耽周
功名信難立.德行徒自脩
勞勞於我生.蔕挂同贅疣
不如聽鄰笛.就其舉盃甌
笛不煩教養.酒不煩取求
從今醉至春.從夏醉至秋
勿禁雞㹠魚.間薦鶉雁鳩
况多南方物.鹹腥美咽喉
計較無以過.試共阮籍謀
