天下兵又動.太平竟何時.籲謨者誰子.無乃失所宜.
前年關中旱.閭井多死饑.去歲東郡水.生民為流屍.
上天不虛應.禍福各有隨.我欲進短策.無由至彤墀.
刳肝以為紙.瀝血以書辭.上言陳堯舜.下言引龍夔.
言詞多感激.文字少葳蕤.一讀已自怪.再尋良自疑.
食芹雖雲美.獻禦固已癡.緘封在骨髓.耿耿空自奇.
昨者到京城.屢陪高車馳.周行多俊異.議論無瑕疵.
見待頗異禮.未能去毛皮.到口不敢吐.徐徐俟其巇.
歸來戎馬間.驚顧似羈雌.連日或不語.終朝見相欺.
乘閑輒騎馬.茫茫詣空陂.遇酒即酩酊.君知我為誰.
