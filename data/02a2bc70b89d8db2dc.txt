村東主客羣飛鴻.月明霜重聲摩空
村西老人如瘦馬.伏櫪倦嘶天北風
村東村西無百步.杖履相尋還有數
兒啼妻病不出門.羞見梅花無好句
雪晴日出天無埃.故人躡屣聯翩來
明珠白璧滿懷袖.使我一見雙眸開
文章雖云一小技.妙處非難亦非易
染絲織錦未足工.點鐵成金始爲貴
我窮半世坐吟詩.詩成不救寒與饑
亦知造物厭嘲弄.有手只堪持酒卮
願君少吟詩幾首.請君多辦百壺酒
但得新詩勝舊年.爲君醉倒春風前
