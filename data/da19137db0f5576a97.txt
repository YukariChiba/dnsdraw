十年萍梗三到吳.走俗未暇觀西湖
是行信步至湖上.水光山色開天壺
游人雜遝半羅綺.一徑不憚穿雲紆
歸來神思頓清發.詩中寫出錢塘圖
張侯妙語何所似.青玉爲案黄金鋪
要當聨轡事幽討.邂逅得句相招呼
東坡已死不可作.因君對景還嗟吁
水仙配食竟莫舉.但見舊隠環菰蒲
山間有寺過三百.終期徧走參能儒
還家兒輩若問我.庶免不知空囁嚅
