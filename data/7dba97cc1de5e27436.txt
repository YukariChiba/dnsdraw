將軍向來馬量谷.封君劣比羊千足
浮雲富貴漫夸毗.不博范叟回青目
此叟落魄水墨仙.松煤染指皆其天
奏刀浪詫牛無全.寢訛降飲二百角
身不服箱鼻不穿.觳觫肯受衆目憐
高郎畫徧米家船.此軸寶重一當千
老子老欲耕淮壖.薋菉葹滿高下田
政用百尾收烏犍.刀劍縱售能幾錢
展掩此畫空惘然.平日幽趣終拳拳
此叟儻可作九原.畫我草履麻爲鞭.經挂牛角羣牛前
