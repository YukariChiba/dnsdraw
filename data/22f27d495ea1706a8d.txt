君不見中山毛穎生.纂錄百氏編群經
又不見革華祖都尉.殿上承恩舉足耳
二物名譽由韓公.無乃衮褒俱中理
君家酒罌依圖書.短項獨喜觴吾儒
我加翁名乃率爾.諸公過聽歡有餘
翁名稱意仰來前.再拜不願封酒泉
傾懷解賈吟筆勇.注想只愁客杯乾
主人冥心通與窮.從渠自引琉璃鍾
醉中琢句千古廢.醒後逢人四海空
林間日日吹春風.孛窣願卜重相逢
長江小艇新雨後.一杯相屬會稽翁
