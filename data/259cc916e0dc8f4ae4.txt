幽人無事不出門.偶逐東風轉良夜
參差玉宇飛木末.繚繞香烟來月下
江雲有態清自媚.竹露無聲浩如瀉
已驚弱柳萬絲垂.尚有殘梅一枝亞
清詩獨吟還自和.白酒已盡誰能借
不惜青春忽忽過.但恐歡意年年謝
自知醉耳愛松風.會揀霜林結茅舍
浮浮大甑長炊玉.溜溜小槽如壓蔗
飲中真味老更濃.醉裏狂言醒可怕
閉門謝客對妻子.倒冠落佩從嘲駡
