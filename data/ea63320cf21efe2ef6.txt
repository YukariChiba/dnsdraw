秦人被塗炭.酈生自清狂
暴吏不得加.髙懷信旁洋
山東赤龍長.興嘯取功名
馮軾下全齊.其身先就烹
古人不輕死.何嘗貴其生
顧已有所造.二途皆一征
有誰憐是翁.欲以身狥榮
未卒杯酒樂.蒼茫禍來嬰
所懷奄不救.焉如監門清
乃知謬厝置.視世已皆輕
死者良可歎.世俗方營營
至仁吾所師.但欲窮山耕
