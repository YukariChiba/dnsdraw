世亂棄祿仕.居間食苦貧
置田上庸山.稍依農畝鄰
歲入無幾何.誅求方荐臻
老農幸導我.播植當自勤
晨起具餱糧.伐木西澗濱
畬田去歲秋.稸粟今年春
肥磽半百畝.良苗生已勻
監督課子弟.耘耔煩隸人
所望在一飽.詎敢悲苦辛
及此歲將晏.場功躬自親
所得未償費.相顧但深顰
歸去且讀書.愧兹百年身
