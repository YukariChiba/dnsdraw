朔風如長兵.犀兕貫七屬
寥寥挾霜露.浩浩入空曲
羈禽無安巢.凍獸吼冰谷
枯摧卵壓山.石走塵飛麴
終朝恣飄鼓.衆竅如歌哭
客懷正無聊.默念歎鴻鵠
窮愁巧相尋.夜氣恐將梏
羲娥不我待.始姤今已復
黄昏歌苦寒.達旦幾翻覆
悲蛩尚啾喧.餓鼠時躑躅
青編置牀頭.芸竹有餘馥
枯腸浪自苦.無食安能續
平生僅識字.無地寄雙足
呼僮屏書眠.傳記真舉燭
