聖賢不得見.道散固已久
學者多自賢.鮮肯事師友
顛冥聲利中.悔吝皆自取
動言無媿怍.未知果然否
寡過云未能.先聖欣善誘
凜凜孟氏言.幾希異禽獸
參乎病知免.遂使啟足手
寧知起易簀.又在此段後
吾儕況小人.氣質素凡陋
以其所以養.孝道亦何有
勉前類水馬.立處祇如舊
儻復不自力.其末當愈謬
每思攻所媿.扁榜銘座右
三誦故人書.慙汗幾欲溜
夫豈爲戲言.知君於我厚
因之更加警.補過尚無咎
