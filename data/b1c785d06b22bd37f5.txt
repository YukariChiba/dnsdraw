吾蜀士尚氣.憑陵以相高
儻無勝己友.便絕平生交
詩書將吾軍.道藝恃所操
寧甘斃百戰.詎肯挫一毫
氣俗未易改.波瀾到方袍
世鵬此其流.何止事風騷
我觀浮屠法.成佛須我曹
榮枯寄夢幻.生死真鴻毛
恨子太孤直.嶄然出蓬蒿
須防斤斧厄.且爲聲名逃
空山人迹少.晏坐狐貍嗥
三年再見子.庶其免風濤
