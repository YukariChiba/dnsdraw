潭潭古屋雲幕垂.省中文書如亂絲
忽見伯時畫天馬.朔風胡沙生落錐
天馬西來從西極.勢與落日爭分馳
龍膺豹股頭八尺.奮迅不受人間羈
元狩虎脊聊可友.開元玉花何足奇
伯時有道真吏隠.飲啄不羨山梁雌
丹青弄筆聊爾耳.意在萬里誰知之
幹惟畫肉不畫骨.而況失實空留皮
煩君巧說腹中事.妙語欲遣黄泉知
君不見韓生自言無所學.廐馬萬匹皆吾師
