春温瘡疥繁.衣敝蟣蝨細
頹然坐南軒.讀易初有味
初看象數殊.忽此爻彖異
紛紛者衆說.行各半途滯
大言累千百.雜說記一二
坐令天人分.復以小大計
或強出枝葉.或自起旒贅
孰能言語表.能使意獨至
空中本無華.眼病因有翳
沈思忽有得.是則入精義
吾生晚聞道.歲月今少憩
遺經日在眼.似足了一世
臨流濯垢衣.尚勿惜餘棄
