地偏人跡希.齋厨冷如刷
老僧挑野菜.豈識腥與血
饑鼠知自遷.畜貓竟徒設
我來客南齋.盤餐稍羅列
烹炮愧寡鮮.棄置謝瑣屑
二貓亦慕羶.媻跚事爭齧
小兒强解事.叱逐加撞㧙
尺箠未去手.二貓復及闑
懲羹肯吹虀.廢食未因噎
小兒恚貓癡.提耳當割切
謝兒兒勿嗔.我曹更癡絕
要之等爲口.已矣莫中熱
