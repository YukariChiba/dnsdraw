六月烈日日正中.時有叛將號羣兇
平人血染大溪浪.比屋焰照鵝湖峰
白刃紛紛避行路.六合茫茫何處去
妻見夫亡不敢啼.母棄兒奔那忍顧
藥市申公鬢有霜.卧病經時不下床
平生未省見兵革.出門正爾逢豺狼
豺狼滿市如流水.追索金繒心未已
可憐累世積陰功.今日將爲兵死鬼
世寧孝行何高高.慨慷性命輕鴻毛
爾時自欲赴黄壤.欣然延頸迎霜刀
至孝感兮天地動.白日無光百川湧
三刀不死古今稀.一命自有神靈擁
羣賢激賞爭作歌.要使汝名長不磨
何時上書達天聽.詔加旌賞高嵯峨
