蘭膏墜髮紅玉春.燕釵拖頸拋盤雲
城邊楊柳向嬌晚.門前溝水波粼粼
麒麟公子朝天客.珂馬璫璫度春陌
掌中無力舞衣輕.剪斷鮫綃破春碧
抱月飄煙一尺腰.麝臍龍髓憐嬌嬈
秋羅拂水碎光動.露重花多香不銷
鸂鶒交交塘水滿.綠芒如粟蓮莖短
一夜西風送雨來.粉痕零落愁紅淺
船頭折藕絲暗牽.藕根蓮子相留連
郎心似月月未缺.十五十六清光圓
