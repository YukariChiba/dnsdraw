彼美隱官隱.蒼林映深屋
俗駕遠庭除.佛像鎮堂隩
蘭芷稍扶疏.荆榛已鋤築
沉思第一義.修持若礱玉
覺城開迷雲.魔軍當破竹
接人有餘地.拔我出坑谷
齋羞復招要.甘香蒸黍粟
永與羶葷辭.既飽精神肅
石坐襯枯蒲.茶甌泛新菊
醍醐灌諸頂.饑火滅空腹
昔聞居士飯.一鉢萬人足
君若乘三車.願爲車下犢
