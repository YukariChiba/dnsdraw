生髪未燥時.朝晚將書劬
意可掇髙科.措世躋唐虞
安知齒年壯.爲計堕拙迂
依人遊四方.骨骼甚鶴臞
孤坐苦病嬰.浪走遭時拘
哀哉踸踔蹤.誰念嵇紹孤
傍新謾利口.温故真良圖
信歸簡編香.字字不我誣
饑食托飯鉢.渇飲藉水盂
聊以適吾天.貧富斯何殊
恃書志愈堅.亟返南山隅
歸途休云遥.長宵夢西湖
