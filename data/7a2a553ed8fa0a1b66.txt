維舟候新鉉.薄言憩茲山
叢祠倚層阜.迴阡俯澄灣
竚立心目瞿.白鶴懸榜顔
嘉名契舊隠.身疑墮其間
沓嶂森古木.荒塗翳枯菅
田空少鴻鴈.谷腥富豺獌
更懷山中人.騎鶴去不還
平生抱炯介.輈張困羣姦
徂謝易永久.十年閟松關
紛吾信虛薄.宿昔蒙砭頑
及茲落海嶠.初心汩憂患
朅來因見召.感涕凄其潸
亦欲蔭青茆.賞心諒難攀
孤憤竟何及.顛毛自令䰔
