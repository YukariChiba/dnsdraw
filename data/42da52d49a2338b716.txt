在昔避世賢.隠居豈自喜
甘守西山餓.清洗潁陽耳
一旦事高尚.萬古激貪鄙
孰謂樂山林.便可輕朝市
竊笑效顰人.不知捧心美
妄將凡庸姿.敢希明哲軌
盜此嘉遯名.紛若干時子
仕途指捷徑.矯僞汙青史
聖朝揚仄陋.采錄無遐邇
不遺下體葑.况乃中鄉芑
多士生此時.貧且賤焉恥
夢自傅巖來.獵從渭濱起
隠君聞此風.翻然烏可已
聊爲知者道.庶達名菴旨
