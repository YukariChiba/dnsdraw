君不見西京孝武稱材雄.致治欲與唐虞同
詔求賢良論闕政.翻取曲學公孫弘
又不見文宗在唐號儒雅.制詔勤勤策群下
劉蕡切直棄不收.卒使太阿歸宦者
吾皇策士親臨軒.不爲故事求空言
猶疑有司效馮宿.或恐前列登公孫
九天賜下飛奎翰.照眼昭回悼雲漢
抑尚忠諛有訓詞.品題高下由宸斷
儒宗被命持文衡.銀鈎拜賜恩非輕
歸將樂石刊聖語.分貺下及狂愚生
畎畆惓倦蓄忠憤.射策自慙言不盡
它日倘陪鴛鷺行.願效魏公攄底藴
