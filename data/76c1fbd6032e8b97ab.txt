新葺懷古堂.舊臨郭璞池
去歲夏徂秋.無日不此嬉
茨菰無暑性.芙蕖有涼姿
今年池水乾.老子來遂稀
豈惟來不留.亦復去靡思
朝來偶一到.又覺景特奇
水含霽後光.荷於風處欹
便有白鷗下.驚起翠羽飛
方池灧窗東.長池橫簷西
紅綠向背看.觴詠朝夕宜
此堂初無情.此池諒何知
如何涉斯世.乖逢亦有時
