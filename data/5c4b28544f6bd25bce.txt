勿訝春來晚.無嫌花發遲.人憐全盛日.我愛半開時.
紫蠟黏為蒂.紅蘇點作蕤.成都新夾纈.梁漢碎胭脂.
樹杪真珠顆.牆頭小女兒.淺深妝駁落.高下火參差.
蝶戲爭香朵.鶯啼選穩枝.好教郎作伴.合共酒相隨.
醉玩無勝此.狂嘲更讓誰.猶殘少年興.不似老人詩.
西日憑輕照.東風莫殺吹.明朝應爛漫.後夜更離披.
林下遙相憶.尊前暗有期.銜杯嚼蕊思.唯我與君知.
