江西多秀士.卓躒相後先
其中最翹楚.無出黄陳前
森然插天幹.琢削草舍椽
羌童扣金石.越女調管絃
非無要妙音.難與韶濩傳
王風惜云遠.屈宋美獨專
沉濃玄暉詩.典雅淵明篇
少陵備衆體.太白真謫仙
微情寄風月.肺腑皆天然
自從句中眼.一字千金錢
于今百餘載.誦說如河懸
人惟屋下屋.何以千萬間
正聲日微茫.寂感空無邊
