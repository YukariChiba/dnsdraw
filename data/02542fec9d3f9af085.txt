吾州斷雲邊.山水則大好
不知幾何年.有一晦翁老
去爲考亭人.草樹日枯槁
兒時所釣遊.豈不槩懷抱
歸來乎令威.杖屨費幽討
寒綠翁家塘.昨夢幾傾倒
田田君子花.籍籍書带草
誰其月三間.聊以寄吾浩
翁今爲飛仙.落葉紛不掃
滕侯所書紳.歲月略可考
諸郎表章之.三峯倚晴昊
藐予抱遺書.生世恨不早
至今章句間.兀兀首空皓
緬懷草堂雲.春風動芹藻
