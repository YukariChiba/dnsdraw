人生天地間.常爲外物驅
自非無心者.不能忘所趨
所趨既若一.莫如飲酒娛
飲酒既復醉.萬事皆分銖
醉心兀無思.安問賢與愚
醉目浩無睹.安識嬙與嫫
是非兩棄絕.幸免禍患俱
况吾二三友.襟抱達者徒
所營既同方.所處又比閭
惟吾廷老生.宛在城北隅
北隅雖云遠.跨馬亦須臾
季冬陰氣凝.風力利石砮
從今雪花落.徑往不待呼
