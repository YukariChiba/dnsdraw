人皆患窮餓.子獨無寒饑
子乃何爲者.汲汲售於是
漢之公孫弘.唐之張柬之
子豈不知此.與世相驅馳
南山有奇木.犖犖松檜姿
此木在深山.年代不可知
烟雲終日蔭.雨露早夜滋
一幹可爲棟.一枝可爲榱
耽耽廊廟中.小大皆可施
子豈不知此.汲汲將何爲
子其自努力.發憤而忘疲
孔孟非異域.行者皆可幾
退之雖絕足.大步亦可追
嗟子之兄弟.與我如四支
余言子其聽.無使我歔欷
