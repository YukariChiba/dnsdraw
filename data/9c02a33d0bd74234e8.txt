薌林醜石何曾醜.化爲五老如此壽
高低俯仰各有意.清潤堅貞皆可友
剜劖刻削巧戲劇.誰爲此者鴻蒙叟
銅盆古雅出高麗.玉筯清奇原史籀
向翁神遊渺何許.此物亦落何人手
野人得之安所用.光怪出屋驚田婦
天生尤物必有屬.詩老得之端不偶
不須拄杖穿寒雲.几案之間有廬阜
先生自是五山一.視真廬阜猶培塿
如何得此亦驚喜.便欲賦詩爲不朽
醉僧癡望作怪供.持此或可博升斗
壺中九華竟不得.坡老歎息不離口
仇池不借王駙馬.詩卷紛紛愁逆取
達人著想亦未免.何異兒童貪餠糗
蛾眉山高隔雲霧.此物今知屬誰某
世間奇寶雖可玩.鬼奪客偷誰使守
先生一笑付偶然.吾欲藏之無何有
