雲山鬰嵯峨.宮戶莽轇轕
摧峰隠馳道.鑱岫啟繡闥
游鵾邈飛鬭.陽馬恣陵突
危淙注銅池.翠瀲潄崖骨
落虹拖晨軒.奔蟾守夜窟
憑高眺鴻洞.念古一超忽
咄嗟有隋後.締構窮剞劂
徒矜昔日工.乃忘後世拙
居爲唐家保.功業何汩汩
牛酒望幸民.巖廊衛守卒
殘松抱空偃.卧楊委新伐
千載徧荒愁.金鋪鎖崷崒
