國朝幾名家.在蜀蘇與范
斯文何與人.竟作南荒竄
盤溪諸子行.少小便精悍
早從宜州遊.句法悟骨換
官稱薄如紙.名蓋越千萬
我爲餘杭役.識子非楚産
姓名問即識.一笑冰已泮
長哦迺翁詩.亹亹無間斷
使我傾耳聽.妙處驚輒歎
前輩今遠矣.俗眼易作玩
大軸許見遺.此賜安敢慢
行囊政爾空.得此吾無患
