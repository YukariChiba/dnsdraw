執熱屏人事.偃卧慵巾裳
過門二三友.失喜跣下床
鳴騶出華陌.聯轡遵野塘
崇軒俯萬荷.濯濯涵波光
都忘瘴海中.疑墮玉井傍
遠無膏粉氣.近有冰雪凉
製葉可以衣.采菂可以嘗
離騷譜靈草.品爾列衆芳
似曾識三閭.安肯肖六郎
詞人更儇薄.比詠猶妃嬙
曷不觀茲華.意色和而莊
風吹月露洗.豈若冶與倡
衆方慕絕艷.誰能參微香
余詩縱枯淡.一掃時世粧
