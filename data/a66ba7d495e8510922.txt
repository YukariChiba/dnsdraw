去年蝶軒饋羊酒.主人憐我空無有
座上六客皆解吟.一翁不吟開笑口
今年病叟蚤還山.烹雞炰鱉翁對媼
五男四婦六稚孫.更有曾孫依乳姆
往來兩載總遭荒.瓦瓶聊以挹酒漿
山蔬滿盤白雪白.野橘堆飣黄金黄
荒村得此已自足.羣奴饑啄撐空腸
忽聞棠谿有書至.袁詩陳賦兩輝煌
一松正可枯蘗比.五雛真與羣雞爭
舉家病瘧涉三月.一日計減一斗糧
留儲到此作素供.問君何爲特殺生
臟神見夢羊踏菜.便呼茗椀來祓禳
君當戒屠我辟穀.輕身與蝶同飛揚
