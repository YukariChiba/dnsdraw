我哀籃中蛤.閉口護殘汁
又哀網中魚.開口吐微濕
刳腸彼交病.過分我何得
相逢未寒溫.相勸此最急
不見盧懷慎.烝壺似烝鴨
坐客皆忍笑.髠然發其羃
不見王武子.每食刀几赤
琉璃載烝㹠.中有人乳白
盧公信寒陋.衰髮得滿幘
武子雖豪華.未死神已泣
先生萬金璧.護此一蟻缺
一年如一夢.百歲真過客
君無廢此篇.嚴詩編杜集
