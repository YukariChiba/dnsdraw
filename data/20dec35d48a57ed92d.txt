秀發西南美.挺生河嶽靈
雕龍蔚文采.老鸖瑩儀形
落筆高時雋.飛緌侍帝庭
英聲軼雲漢.遠勢擊滄溟
苦節專憂國.嘉謀毎據經
温雖比圭璧.直不避雷霆
道勝軒裳薄.神和氣體寧
忠誠懷畎畝.樂事寄林坰
藻鑒評隨月.過從德應星
苦吟金出礦.確論木銜釘
賤子叨流輩.高風仰典刑
巨川容滴水.餘景借流螢
久别眉俱白.重來眼更青
淹留弦與晦.遊集醉還醒
有酒須相就.無歌不共聼
奇花喧夕市.疊鼓咽春亭
揚袂行辭洛.回車去望陘
往還天表鴈.離合浪間萍
異日期同傳.窮泉約互銘
古今難得事.交分保頽齡
