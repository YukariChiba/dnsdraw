櫧楠無冬春.柯葉連峰稠.陰壁下蒼黑.煙含清江樓.
景開獨沿曳.響答隨興酬.旦夕望吾友.如何迅孤舟.
疊沙積為崗.崩剝雨露幽.石脈盡橫亙.潛潭何時流.
既見萬古色.頗盡一物由.永與世人遠.氣還草木收.
盈縮理無餘.今往何必憂.郴土群山高.耆老如中州.
孰雲議舛降.豈是娛宦遊.陰火昔所伏.丹砂將爾謀.
昨臨蘇耽井.複向衡陽求.同疚來相依.脫身當有籌.
數月乃離居.風湍成阻修.野人善竹器.童子能溪謳.
寒月波蕩漾.羈鴻去悠悠.
