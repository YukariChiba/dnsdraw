金樞壞殘月.暘谷賓朝曦
九日浴滄海.一日騰上枝
上枝邈何許.但隱山半規
須臾掛銅鉦.飛上天一涯
光景被草木.曄曄含幽姿
微暾入圓吭.飛鳴各嚶咿
物意自欣悅.人情傷歲時
卷我東窗簾.羣山抺脩眉
炙背翻故書.搜腸出新詩
俟河幾時清.種豆落爲萁
人生行樂耳.富貴終何爲
丈夫風雲會.事業肩臯夔
時哉不我與.浩歌君勿疑
紉蘭可爲佩.製荷可爲衣
駕以白玉虬.驂以蒼精螭
翩翩八荒外.渺渺天風吹
世俗付一笑.造化真小兒
