山深春未動.沙淺水欲冰
玉梅於此時.靚粧畧無朋
露蘂欲的皪.月枝挂鬅鬙
儼如江漢女.可愛不可陵
他年江南路.曉粧犯嚴凝
尋香烟雨中.橫斜插茆簦
却數今幾日.癡如秋後蠅
北嶺枝欲空.誰與扶一登
聊分窺水影.依我照字燈
坐使惜花夢.臨風脚騰騰
昔如夢中蝶.今學桑下僧
了知菩提長.念起吾何曾
