韓筋柳骨世不聞.翟公筆力回千鈞
十年聲名滿四海.淮陽邂逅雙朱輪
老翁空疏亦何有.察公於我意甚真
高談亹亹雲漢上.一掃闒茸如灰塵
夜光明月不計數.坐使衰弊生精神
恨無金玉相報答.還家三歎嗟我貧
青燈論文夜未分.曉聞門外送使君
問君舍此去安往.紫皇詔歸侍玉宸
鋒鋩發硎斷犀象.好爲明主裁絲綸
論思獻納乃其職.况公之意常在民
追還三代舊風采.主以事實致此文
聖君賢相有美意.筆端與物爲陽春
