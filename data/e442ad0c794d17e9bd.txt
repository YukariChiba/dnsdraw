往在識公日.我與兒曹俱
八齡初問字.雙鉤略摹朱
知爲太學生.夙仰君子儒
契闊三十載.邂逅天一隅
追數半鬼錄.宰上空美楰
所存復陸沉.隙中驚過駒
長者類太丘.祖風如魏謩
兵火已無屋.蓬蒿仍不鋤
善藏武城刀.息駕王喬鳧
功名有要路.矢石思捐軀
常揮鐵如意.欲碎玉唾壺
書生無浪語.天驕今既誅
下如鴟夷子.扁舟歸五湖
安用金谷園.墜樓煩綠珠
相國起刀筆.將軍拔屠沽
但封寢丘地.莫料秦王鬚
隱居九畹蘭.活計千木奴
客至徑設醴.詩來或操觚
遊戲百家衣.劇談五雜俎
涉世雖歷落.安命良支梧
