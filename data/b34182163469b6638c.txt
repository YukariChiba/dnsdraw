此君凌雲材.節葉貫霜雪
千林富東南.百種自區别
前後互萌芽.一一調苦舌
貓頭效𡾋嵬.竹箭資瑣屑
世方嗜柔腴.我獨甘苦節
幽姿照匕筯.挺特似英傑
定非淇園栽.要是首陽蘖
侯門厭珍烹.鼎俎雜葵蕨
安能知正味.但欲取客悦
何當薦君槃.茹香資激烈
欲雪會稽恥.志氣在餔歠
甲卒五千人.猶能霸吴越
