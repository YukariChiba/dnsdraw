蘇台憶季常.飛棹曆江鄉.持此功曹掾.初離華省郎.
貴門生禮樂.明代秉文章.嘉郡位先進.鴻儒名重揚.
爰從姻婭貶.豈失忠信防.萬里行驥足.十年暌鳳翔.
回遷翊元聖.入拜佇惟良.別業對南浦.群書滿北堂.
意深投轄盛.才重接筵光.陋學叨鉛簡.弱齡許翰場.
神馳勞舊國.顏展別殊方.際曉雜氛散.殘春眾物芳.
煙和疏樹滿.雨續小溪長.旅拙感成慰.通賢顧不忘.
從來琴曲罷.開匣為君張.
