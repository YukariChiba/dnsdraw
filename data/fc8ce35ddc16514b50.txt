老農終歲忙.濯足不及骭
豈無相勞苦.穡事苦縈絆
邇來鄰酒熟.隔戶聞呼喚
客至便爲約.此飲期達旦
乃翁起行酌.瓦缶恣瀰漫
一引未置之.捋肘發屢歎
嘗記秋來雨.似稱春餘旱
旱憂牟麥焦.雨懼禾黍爛
而今雨旱解.萬事皆畢幹
儻非值時和.未易了炊爨
似聞使者賢.云似周十亂
語竟復滿引.抵掌笑秦漢
