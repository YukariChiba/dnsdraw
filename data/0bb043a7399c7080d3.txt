韓公綴文辭.筆力乃天授
並驅六經中.獨立千載後
謂爲學可及.不覺驚縮手
如天有日月.厥耀無與偶
當之萬象瑩.所照百怪走
此其自然光.萬物安得有
其人雖已歿.其氣著星斗
窮天破大惑.更覺功業久
其餘施諸小.未負風義厚
當身止自善.所遇時則不
致官九列齊.此理嗟亦苟
去就惟用舍.士固無常守
孔孟非其稱.斗祿應未取
惜哉天下才.甘受外物誘
