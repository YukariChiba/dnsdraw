我髮日已疏.尚喜鬢未斑
晴朝試一沐.但覺盤水寬
千梳發清快.凜凜肌骨寒
脫落等秋籜.光潤如春巒
譬彼雨露滋.下澤枯蓬根
烏雲猶半濕.霜葉不加繁
我生嗜疏懶.肯事形骸間
一月半不理.垢膩何由刪
今辰新沐罷.快若沃狂瀾
呼兒奉禨飲.爲作椎結團
歲月寖相逼.歡娛心已闌
看鏡想勳業.森然欲衝冠
