我昔南行舟繫汴.逆風三日沙吹面
舟人共勸禱靈塔.香火未收旂脚轉
回頭頃刻失長橋.却到龜山未朝飯
至人無心何厚薄.我自懷私欣所便
耕田欲雨刈欲晴.去得順風來者怨
若使人人禱輒遂.造物應須日千變
今我身世兩悠悠.去無所逐來無戀
得行固願留不惡.每到有求神亦倦
退之舊云三百尺.澄觀所營今已換
不嫌俗士污丹梯.一看雲山繞淮甸
