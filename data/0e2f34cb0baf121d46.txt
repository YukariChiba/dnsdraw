茫茫太行道.日側嘯彫虎
天明落檻穽.迥失山林阻
搖尾仰視人.意態已如鼠
烏鵲竟何爲.俛咮噪而聚
高明人共畏.鰥寡世所侮
丈夫氣如霜.所貴摧强禦
埋輪斥豺狼.不待梁冀死
長孺戒李息.張湯方遇主
古人恥低徊.吐茹兩不武
真節一朝奮.千載羞莽鹵
茲人不可見.茲事乃近古
三復清風詩.永懷仲山甫
