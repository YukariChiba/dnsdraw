犯暑日午來.坐到日落歸
松桂叢團團.竹光凈暉暉
乳竇成濯纓.綠染身上衣
却傾所携酒.對酌老石磯
幽鳥當歌者.薦以首山薇
歛藏大千界.游戲麈尾揮
寺門長安道.結束駟馬肥
醉鄉訪腥葷.屏風肉紅圍
我亭不關鎖.何人款柴扉
掉臂樵擔行.藤蘿自烟霏
古所謂迂闊.若此二子稀
既非携娉婷.又乏玉鞍飛
不知有何好.林泉少焉依
境勝更著語.鬼神暗呵譏
但知笑他人.不覺自己非
