不敢唾汴水.汴水入東海
汚泥龍王宮.恐獲不敬罪
不敢蹋汴堤.汴堤連秦宮
蹋盡天子土.饋餫無由通
此言雖太闊.且是臣心腸
野風結陰兵.千里鳴刀槍
海月護羇魄.到曉點孤光
上不事天子.下不識侯王
夜半睡獨覺.爽氣盈心堂
顏子甚年少.孔聖同行藏
我年過顏子.敢道不自強
船人雖奴兵.亦有意智長
問我何所得.樂色填清揚
我報果有爲.孔經在衣裳
