相識十五年.未有今日談
沉沉千丈綆.窈窈太古潭
靈關乍掣鎖.寶藏初抽函
爲於萬億秭.出此一二三
戢戢騎無數.津津飴正甘
天驅遠色冥.日墮西暉酣
言歸澣垢澤.少俟收炎惔
凉風轉右桷.好月來東菴
聽君十日語.飫我平生貪
毫釐得細數.窾隙容周諳
萬象斗維北.八方車指南
明明繩尺陳.皎皎星月參
外物復何有.此懽誠可耽
願推輕財心.慷慨傾籝甔
