於昭上穹.臨下有光.羽翼五佐.周流八荒.
誰其饗之.時文對揚.虞經夏典.茲禮未遑.
黑帝旋馭.青躔導日.金籙上玄.玉堂初吉.
鉤陳夕次.鑾和先蹕.藹藹群靈.昭昭咸秩.
帝臨中壇.受厘元神.皇靈萃止.羽旄肅陳.
攝提運衡.招搖移輪.光光宇宙.電耀雷震.
夜如何其.明星煌煌.天清容衛.露結壇場.
樹羽幢幢.佩玉鏘鏘.凝精駐目.瞻望神光.
九位既肅.萬靈畢會.天門啟扃.日馭飛蓋.
煥兮棽離.儐兮暗靄.如山之福.惟聖時對.
崇崇泰壇.靈具臨兮.鏗鍠大樂.振動心兮.
神之降矣.卿雲鬱兮.神之至止.清風肅兮.
