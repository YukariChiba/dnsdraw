髙士常狥俗.無心欲違世
野鶴在雞群.飲啄同斂翅
昻昻望九臯.自有物外意
下士求免俗.正恐俗難避
嫫母學西子.象玉徒瑱揥
低回雖斂容.不改凡冗氣
聞君開小閣.潔具髙風致
随硯翰墨香.雨带春煙細
盡將窗几閑.一洗簿書累
漢有宏羊者.榷酤善言利
流風至今兹.已作千古弊
君方聊爾耳.升斗亦云寄
顧我困埃塵.俛首甘俗吏
均是爲貧人.噫嘻勿羞愧
