人生七十稀.我年幸過之.遠行將盡路.春夢欲覺時.
家事口不問.世名心不思.老既不足歎.病亦不能治.
扶持仰婢僕.將養信妻兒.饑飽進退食.寒暄加減衣.
聲妓放鄭衛.裘馬脫輕肥.百事盡除去.尚餘酒與詩.
興來吟一篇.吟罷酒一卮.不獨適情性.兼用扶衰羸.
雲液灑六腑.陽和生四肢.于中我自樂.此外吾不知.
寄問同老者.舍此將安歸.莫學蓬心叟.胸中殘是非.
