奉身玉壺冰.立朝朱絲絃
妙質寄郢匠.素心乃林泉
力耕不罪歲.嘉穀有逢年
校書天祿閣.蓺竹老風煙
携提寒泉泓.松煤厭磨研
藉甚在臺省.六經勤傳箋
諫草蠹穿穴.江湖渺歸船
春官酌典禮.日月麗秋天
少也長母家.學海頗尋沿
諸公許似舅.賤子豈能賢
轅駒蒙推挽.官次奉丹鉛
新詩先舊物.包送比青氈
繆傳黄梅鉢.未印少林禪
汲井滌敗墨.蒼珪謝磨鎸
玉蟾瀉明滴.要須筆如椽
眷求盡耆德.舅氏且進遷
山龍用補衮.舟楫功濟川
當身任百世.舊學不虛捐
私持殺青簡.緝綴報餐錢
屢書願無愧.儻繼麟趾篇
