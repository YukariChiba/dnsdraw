世人如鰂魚.自蔽飜吐墨
猩熊亦何罪.不衛唇與足
要當如木雁.安問定石玉
向來休休翁.老去稱耐辱
迹高名自汙.卒享清凈福
肯爲接輿生.叩木妄歌哭
韓公早聞道.垢濁久已出
終成九層臺.不棄一簣築
長安列戟第.桐影将缺秃
寧辭治中輿.且食祠宫粟
胸中荆棘盡.華髪當更綠
抗塵我何庸.勇退公所獨
何如善刀藏.聊放虚舟觸
