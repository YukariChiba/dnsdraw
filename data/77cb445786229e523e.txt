我疑醇醲千古味.寂寞散在山茶枝
雙井名入天下耳.建溪春色無光輝
吾鄉茶友若敵國.糞土尺璧珍刀圭
嗟予奔走車馬迹.塵埃荆棘生喉頤
煮雲爲腴不可見.青泉綠樹應相嗤
長鬚前日千里至.百芽包裹林巖姿
開緘春風若滿手.喜氣收拾人恐知
江南陽和夜欲試.小齋獨與清風期
石鼎泉甘火齊得.混沌不死元氣肥
詩書坐對爲客主.一啜已見沆瀣醨
通宵安穩睡物外.家夢欲遣不肯歸
不信試來與君飲.洗出正性還肝脾
