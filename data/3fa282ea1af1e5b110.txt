建安天下如潰瓜.一榻之外非吾家
黄屋飄颻定何許.龍爲魚兮鼠爲虎
老瞞持力敢欺天.朵頤漢鼎方垂涎
紫髯將軍一攘臂.控荆引越三千里
慷慨山東大耳兒.南飛烏鵲棲無枝
草廬一語君臣契.目中久已無吳魏
堂堂大義凜不磨.靈關劍閣爭嵯峨
昨夜西南一星落.六尺之孤竟誰托
渭水旌旗歸故都.江上空存八陣圖
抱膝長歌出師表.古柏蒼蒼爲誰老
