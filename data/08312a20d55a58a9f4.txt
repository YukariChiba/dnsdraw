楚竹翦霜叢.何慙漢使筇
鳩形殊用刻.馬箠不同功
挺特生難變.支離分已窮
輕肥思比鶴.短髮任如蓬
倚以爲高趣.持之見素風
步郊聊實下.行樂偶從東
屢刺莓苔破.深穿苑圃通
辯繁時畫地.默意或書空
古血有湘跡.舊林無阮蹤
將渠誰覺老.要此豈關慵
莫駭傾巢鳥.須虞蠹穴蟲
誰能求道術.跨作上天龍
