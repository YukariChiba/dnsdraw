建武下詔書.海嶠識明主
除吏得陽城.所喜逸民舉
滿腹懷經綸.筆間含露雨
平生相期心.中興爾乎取
定交自疇昔.契闊及再暑
執熱子南來.五月憩漳浦
破啼謀一笑.預置風月俎
危言儻可陳.正學當盡吐
成虧在須臾.得失宜熟數
收功謝王魏.取道迹傅呂
開茲衆正路.慰彼蒼生苦
閉關拒他盜.拂席招巢許
