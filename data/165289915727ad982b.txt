四山翛翛風日暖.白髮看花惜春晚
當時衰草牧羊坡.今日池臺紅霧滿
最憐幽篁手所植.兒戲成業亦千本
舊遊聚散萬事拙.客夢悲歡百年短
荒凉處處經戰馬.寒食家家澆祭碗
隃知地下不識醉.祇合生前尋酒伴
蒼苔白石堪枕籍.野鳥清溪自絃管
同遊飄揚正捷步.老我摧頹甘負眼
風牀溽暑新候濁.江樹飛雲故人遠
出城少事幸縱恣.賭令爭歡君莫懶
