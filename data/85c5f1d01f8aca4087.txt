呂侯妙章句.珠玉走鄰境
想當落筆時.豪邁不淹頃
智果古精舍.松篁轉岡嶺
幽人所盤礴.俗客作遠屏
春雲忽解剥.林日光炯炯
門迎有高僧.烏用賦渴井
開緘讀數過.令我發深省
老來習懶放.萬事廢不整
猶憐閒中趣.日月頗增永
何當遂浮家.百口具舴艋
不見六一翁.夢寐在清潁
人生會如意.歲晚果得請
