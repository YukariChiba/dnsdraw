吾聞滑稽兒.避世向金馬
刈草吉雲鄊.探鳯芳城野
斯人玩世耳.豈必蒿廬下
墻東本儈牛.君平蓋卜者
朝市亦堪隱.山林實瀟洒
君居占深源.境物粲可寫
老檜上干雲.孫桐已拱把
雨窗修竹響.風磴寒泉瀉
此翁少年日.射巧如注瓦
百金装寶刀.千金買流赭
晚歌紫芝曲.情性妙陶冶
蒲履穀皮巾.何取綬若若
嗟予亦曠蕩.與世自藞苴
方期訪桃源.更欲結蓮社
