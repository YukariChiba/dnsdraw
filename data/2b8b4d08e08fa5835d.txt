水木夕陰冷.池塘秋意多.庭風吹故葉.階露淨寒莎.
愁燕窺燈語.情人見月過.砧聲聽已別.蟲響複相和.
閉門無事後.此地即山中.但覺鳥聲異.不知人境同.
晚花開為雨.殘果落因風.獨坐還吟酌.詩成酒已空.
自得家林趣.常時在外稀.對僧餐野食.迎客著山衣.
雀鬥翻簷散.蟬驚出樹飛.功成他日後.何必五湖歸.
秋色庭蕪上.清朝見露華.疏篁抽晚筍.幽藥吐寒芽.
引水新渠淨.登臺小徑斜.人來多愛此.蕭爽似仙家.
禁掖朝回後.林園勝賞時.野人來辨藥.庭鶴往看棋.
晚日明丹棗.朝霜潤紫梨.還因重風景.猶自有秋詩.
聖代少封事.閒居方屏喧.漏寒雲外闕.木落月中園.
山鳥宿簷樹.水螢流洞門.無人見清景.林下自開尊.
