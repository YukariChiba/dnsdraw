奪官分所甘.年來祿又絕
天公尚憐人.歲賫禾與麥
經冬雪屢下.根鬚連地脈
庖厨望餠餌.甕盎思麯糵
一春百日旱.田作龜板拆
老農淚欲墮.無麥真無食
朱明候纔兆.風雷起通夕
田中有人至.膏潤已逾尺
繼來不違願.飽食真可必
民生亦何幸.天意每相恤
我幸又已多.鋤耒坐不執
同爾樂豐穰.異爾苦稅役
時聞吏號呼.手把縣符赤
歲賦行自辦.橫斂何時畢
