湖光浩無際.遠與列岫并
風澄烟霧開.炯若鏡面平
高人對萬變.寸田常默耕
擾擾亦何爲.豈容方寸攖
有時鑒湖光.愛其静而明
那知水是物.心清物還清
徘徊不忍去.傑閣指顧成
閣成何所喜.畫棟連朱甍
大江西南來.群山東北橫
江山不待招.宛轉趨簷楹
諏度多暇日.登臨有餘情
論文一樽酒.對客手自傾
酒闌復徜徉.觀書弄潁泓
使人之意消.鄙吝何由萌
嗟予頑鈍姿.栖栖亦勞生
從今事疏瀹.永守清心盟
