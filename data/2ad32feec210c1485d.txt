黄昏苦寒烏鳥稀.吹沙走石交橫飛
布衾如鐵復似水.夢想東風來解圍
豈知天地有奇事.夜半窗紙生光輝
兜羅寶界佛所現.冥凌不敢專璿璣
開門倚杖眩一色.迥立此世空無依
少年行樂怳尚記.瑶林珠樹中成蹊
犬驕鷹俊馬蹄快.狡穴未盡須窮追
湖海粗豪今豈在.但憶鳴哮如餓鴟
北鄰亦復淡生活.要我忍寒吟此詩
手龜筆退不可捉.墨泓齟齬冰生衣
