平生不到滄漁溪.邂逅相逢如有約
遠觀已得環岫奇.俯瞰未識遊鱼樂
倚欄初試一銖餌.便有纖鱗最先覺
須臾蟻雜復蜂屯.短鬣輕鬐恣騰躍
小魚拙謀謾狂肆.大魚側睨無能若
餌浮未下衆所爭.百鳥終難勝一鶚
昔日魯侯思往棠.高情反被軒裳縛
安得如吾閑暇身.盡日相歡無適莫
陰春寒生尚可愛.想見六月清風濯
要須更待明月歸.霜雪喧豗應不惡
