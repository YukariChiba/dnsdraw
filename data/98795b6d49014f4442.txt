洮河之石利劍矛.磨刀日解十二牛
千年虜地困沙礫.一日見寶來中州
黄子文章妙天下.獨有八馬森幢旒
平生筆墨萬金值.奇煤利翰盈篋收
誰持此研參案几.風瀾近手寒生秋
抱持投我棄不惜.副以清詩帛加璧
明窗試墨吐秀潤.端溪歙州無此色
野人齋房無玩好.慚愧衣冠陳裸國
晁侯碧海爲文詞.盤薄萬頃澄清漪
新篇來如徹札箭.勁筆更似劃沙錐
知君自足報蒼璧.愧我空賦瓊瑰詩
