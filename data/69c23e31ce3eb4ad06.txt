平明發餘杭.扁舟泝清流
登岸五六里.小逕穿林丘
奇峯聳天柱.九鎖巖谷幽
雲根立仙館.勝處非人謀
入門氣象雄.金碧欺兩眸
彈棊古松下.啼鳥聲相酬
羽衣讀黄庭.內景宜自修
蓬萊隔弱水.九轉即可求
坡翁昔賦詩.刻石記舊游
溪山增偉觀.萬古傳不休
我來弔陳迹.枯腸怯冥搜
執炬入大滌.襟袖寒颼颼
懸崖石乳滴.千歲無人收
樵夫指巖窟.此處通龍湫
方期過東洞.紅日驚西投
徘徊出山去.空使猿鶴愁
