放櫂花谿去.重來訪草堂
菰蒲依靜渚.楊柳遶回塘
野塹棨高下.山牆竹短長
槁梧含古色.瘦菊減清香
鼙鼓檛三疊.旌旗列兩行
花娘紛舞袖.座客競飛觴
醤蘸生葱白.虀澆熟韭黄
洪爐催捲餠.匕首割燒羊
大笑諸公醉.高談小子狂
城關猶未掩.冠蓋已飛揚
鳥語青松裏.人行錦樹傍
杜陵輕出峽.千古隔瀟湘
