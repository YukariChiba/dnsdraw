終春久旱暵.涉夏俄溽暑
垢汗浼衣襟.梅津蒸柱礎
黄霾閉赤景.測候錯辰午
沙燕逐風鳶.翻飛遡來雨
紛紛白羽箭.齊發萬牛弩
落瓦復鳴階.浮漚如沸煮
崇朝已沛浹.枯渴頓清瘉
田父喜過從.迎門好相語
蠶桑薄可具.豚酒與簫鼓
擇吉謝叢祠.巫娘罷狂舞
晨炊飽丁壯.庇笠耕舄鹵
少緩麥租期.庶將秋稼補
輸入太倉中.蕃肥任黄鼠
