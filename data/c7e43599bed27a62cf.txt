乳蜂十蟻圍.小蜂兩翼弱
三蟻掣蜂首.四蟻曳蜂脚
三蟻相後前.捍圉行且却
蜂母正憑怒.有蠆無敢作
相視母子心.如被蛇豕虐
蟻行蜂母隨.衆力豈易撥
彼嫌大樹小.且幸神龍涸
自謂無誰何.利吻得所嚼
蠅虎伺其便.儇然才一躍
中道取蜂去.意外可遥度
蟻羣不自量.出力互相搏
蠅虎跳擲高.細碎紛迸落
餘黨尚未解.尺寸歸路邈
三帥本伐戴.反爲鄭所掠
孟明意取鄭.二殽遭晉薄
世路蜂蟻羣.巇險逞攘攫
向來騶虞仁.未似蟻虎惡
吾詩儻可佩.捧腹聊一噱
