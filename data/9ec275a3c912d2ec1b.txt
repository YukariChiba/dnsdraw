合聚千羊毳.施張百子弮.骨盤邊柳健.色染塞藍鮮.
北制因戎創.南移逐虜遷.汰風吹不動.禦雨濕彌堅.
有頂中央聳.無隅四向圓.傍通門豁爾.內密氣溫然.
遠別關山外.初安庭戶前.影孤明月夜.價重苦寒年.
軟暖圍氈毯.槍摐束管弦.最宜霜後地.偏稱雪中天.
側置低歌座.平鋪小舞筵.閑多揭簾入.醉便擁袍眠.
鐵檠移燈背.銀囊帶火懸.深藏曉蘭焰.暗貯宿香煙.
獸炭休親近.狐裘可棄捐.硯溫融凍墨.瓶暖變春泉.
蕙帳徒招隱.茅庵浪坐禪.貧僧應嘆羨.寒士定留連.
客賓於中接.兒孫向後傳.王家誇舊物.未及此青氈.
