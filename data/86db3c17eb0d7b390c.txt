貪夫居奇貨.什襲藏結綠
寧知十五城.不救卞和足
豈如嗜石人.丘壑在胸腹
不知連城價.但賞數峰蹙
長公仙去後.兵馬遂南牧
尤物落何許.心知委溝瀆
何期超世賢.愛石不愛玉
夜半負之走.包裹隨竄伏
一朝返窗几.時清端可卜
李虎初平羊.案上紛相逐
崢嶸幸無恙.不問牛馬谷
趙侯天機異.閱世輕嗜欲
好奇與嗜利.達觀均一曲
正恐便棄置.就賞君宜速
