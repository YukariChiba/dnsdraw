湯湯淮泗濱.實爲至人居
至人骨已冷.靈響初不渝
巍然窣堵波.金碧耀雲衢
突兀三百尺.勢欲凌霄虛
乃知天人師.宜有神明扶
憶昔歲乙未.奉親由此途
開關瞻晬容.端相不可誣
清秋日當午.爲現摩尼珠
蟬聮寶鐸間.懸綴如流蘇
萬目共瞻睹.稚耋驩驚呼
重來念舊事.感歎涕澘如
再拜禮雙足.如師真丈夫
