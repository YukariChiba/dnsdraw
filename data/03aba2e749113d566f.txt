聖人千歲合.禮樂百年興
律以聲身效.功兼述作稱
道將諧一變.天欲佑丕承
舊典周官在.遺音制氏增
獻書嘉魏叟.博物待延陵
金石完新制.工師變舊能
英華融治世.淳古邈逾繩
縱觀傾朝野.賡歌望股肱
和風動寥廓.協氣散凌兢
帝所真疑夢.天階自絕升
三雍漢未盛.九辯夏徒矜
珥筆欣攄頌.名山益望登
