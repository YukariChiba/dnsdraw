君家飛猿西.我寄躍馬北
躍馬望飛猿.渺若千山隔
十載一會面.一年三寄書
書中無剩語.只有問何如
去年秋風初.君馬秣雲臥
鶴立望君來.因鞭不我過
今年薰風後.取道凌雲來
解鞍愒我廬.握手慰我懷
胸中所藴藏.言下皆傾倒
挽留莫怱怱.索去還草草
堂有鶴髪母.室有蓬首妻
屋前虎豹怒.屋後鼯鼪啼
遠遊縱未歸.旅寓安得久
三年勞夢魂.一日接盃酒
君歸太早計.此樂未易辭
人事雖好乖.興盡當語離
壮時須摩厲.老矣但跛挈
荃蘭本同芳.霜雪有一節
君哦飛猿句.我和躍馬詩
它時兩相寄.抑亦慰相思
