峩峩復湯湯.夭閼不可尋
哀絲一彈絕.不捄焦尾瘖
遂使箏笛耳.喜厥鄭衛淫
劃然勇爲賞音廢.此道未必皆平沈
盍觀薰弦育萬彙.不育傲很頑嚚心
廩完未既使浚井.僅脫死地仍床琴
拳拳終慕不知老.放勛賞此不賞其聲音
聖賢不與我殊類.出乎其類吾所欽
彈兮須彈古人意.學平當學有虞氏
贈穎師者韓退之.悟師鑑賞今其誰
