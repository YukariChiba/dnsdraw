老火倏巳盡.金行殊未剛
弱棗漸可剝.七月猶驕陽
赤日不可嚮.白汗驚流漿
誰將窮谷冰.爲我濡枯腸
况兹老病軀.息偃真在床
敲秋賴風玉.微飈襲衣裳
言念北征士.萬里方拓疆
秋雲靜邊日.光耀劍戟場
君今飽韜略.論事時抗章
諸公頗動色.有策云甚良
何當給鋒車.結佩朝明光
一鼓收關河.再鼓擒戎王
兵戈既靜洗.不復腥犬羊
萬夫各解甲.四海均清凉
