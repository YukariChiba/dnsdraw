紛紛帝族貴.欽茲神秀門
永嘉分奕葉.甚盛二枝蕃
吾友天樂翁.實惟游之孫
身雖羈旅盡.詩則騷雅存
姪行有科第.作尉期高騫
是曰提刑後.令聞方騰喧
大心欲圖南.小枝不在言
十年相聚首.偉論孰敢援
交比鮑叔知.志許諸葛論
分携乃明發.念我守故園
君往夫差國.不遣吳水渾
陸靜翫蟾彩.江清烹鮈豚
邑宰話鄉曲.官廨如荒村
昂藏信多暇.時憶朋友樽
窮達委天命.守道無競奔
會當春風吹.梅實衆花繁
