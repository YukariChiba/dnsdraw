六管陽初復.前宵月尚圓
長庚俄夢李.崧岳故興宣
膚使新恩數.忠臣夙眷偏
節龍開遠目.衣綉聳華年
日月聲名起.風雷號令傳
自應威動岳.曾是力回天
相國關中粟.尚書地上錢
委藏淹府庫.飛輓亂車船
南獠元歸地.西方正拓邊
定知新將飽.尤賴我公賢
赫赫蘭臺舊.飄飄鳳沼仙
終焉還魏闕.聊亦駐荆川
曲學聯珠履.非才汙彩牋
千秋期鶴壽.萬里附鵬騫
