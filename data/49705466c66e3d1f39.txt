築臺俯園木.亦既覆華宇
主翁達生者.作詩牓門戶
謂臺乃主人.吾身同逆旅
臺還謂公言.無易浪稱與
天地猶大塊.况此一抔土
我昔未爲臺.蟻垤動欲雨
翁欲事畚築.金鎚莫論堵
軒陛因冠带.松筠漸儔侶
萬物固何常.今日乃前古
高岸化深谷.白波起桑圃
短長雖有間.相去能幾許
翁閒賓客至.只此見芳醑
翁仁妻孥樂.且以饌肥羜
高明照圖史.啟塞順寒暑
鄙夫不能此.蟋蟀賦其除
臺公默相忘.勿復問賓主
