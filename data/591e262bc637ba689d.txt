千載一遭遇.往賢所至難
問余奚爲者.無階忽上摶
明聖不世出.翼亮非苟安
崇高自有配.孤陋何足干
遇恩一時來.竊位三歲寒
誰謂誠不盡.知窮力亦殫
雖至負乘寇.初無挾術鑽
浩蕩出江湖.翻覆如波瀾
心傷不材樹.自念獨飛翰
徇義在匹夫.報恩猶一餐
況乃山海澤.效無毫髮端
內訟已慙沮.積毀今摧殘
胡爲復惕息.傷鳥畏虛彈
