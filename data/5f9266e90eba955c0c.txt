雪壓古寺深.中有卧病客
訪之語久清.饑馬齧庭柏
案頭蠻溪硯.其狀若圓璧
指此欲爲贈.而將助吟席
非意予敢貪.既拒頗不懌
大出楮中有.素許當自擇
强持慰勤心.歸以示朋戚
哂曰豈其然.爲汲寒泉滌
滌彼僞飾物.紙乾見頑石
清晨走髯奴.無厭願求易
拜賜遂如初.明月懷吞蝕
微分鸜目瑩.尚漬墨花碧
詞答謂我愚.悔復料已逆
明日未央朝.執手笑啞啞
