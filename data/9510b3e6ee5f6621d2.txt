邠土初成邑.虞賓竟讓王.幹符初得位.天弩夜收鋩.
偃息齊三代.優遊念四方.萬靈扶正寢.千嶂抱重岡.
幽石歸階陛.喬柯入棟樑.火雲如沃雪.湯殿似含霜.
澗籟添仙曲.岩花借禦香.野麋陪獸舞.林鳥逐鵷行.
鏡寫三秦色.窗搖八水光.問雲征楚女.疑粉試何郎.
蘭芷承雕輦.杉蘿入畫堂.受朝松露曉.頒朔桂煙涼.
嵐濕金鋪外.溪鳴錦幄傍.倚絲憂漢祖.持璧告秦皇.
短景催風馭.長星屬羽觴.儲君猶問豎.元老已登床.
鶴蓋趨平樂.雞人下建章.龍髯悲滿眼.螭首淚沾裳.
疊鼓嚴靈仗.吹笙送夕陽.斷泉辭劍佩.昏日伴旗常.
遺廟青蓮在.頹垣碧草芳.無因奏韶濩.流涕對幽篁.
