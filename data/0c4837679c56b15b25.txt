繚繞府西面.潺湲池北頭
鑿開明月峽.決破白蘋洲
清淺漪瀾急.夤緣浦嶼幽
直衝行徑斷.平入臥齋流
石疊青稜玉.波翻白片鷗
噴時千點雨.澄處一泓油
絕境應難別.同心豈易求
少逢人愛翫.多是我淹留
夾岸鋪長簟.當軒泊小舟
枕前看鶴浴.牀下見魚遊
洞戶斜開扇.疎簾半上鉤
紫浮萍泛泛.碧亞竹修修
讀罷書仍展.碁終局未收
午茶能散睡.卯酒善銷愁
簷雨晚初霽.窗風涼欲休
誰能伴老尹.時復一閑遊
