青皇初布令.大塊已流濕
霏霏散沖融.一一成膏液
駸尋夜漏分.掀揚風箭疾
孤燈月明眼.漸覺簷花密
滴瀝聲既洪.淋浪勢方集
清響迸源泉.美澤徧原隰
甘腴滋田毛.浸灌融地脉
蓋將兆稌黍.豈但秀薺麥
溪山鱗甲長.卉木攢新碧
化工悅萬族.生意浩無極
苟惟本根在.孰不芽且坼
未春雨非土.見者自凄惻
既春雨非玉.聞者何悅懌
未能齊慘舒.吾亦爲物役
英英梅粉露.點點桃紅入
更喜釀芳菲.催花居第一
