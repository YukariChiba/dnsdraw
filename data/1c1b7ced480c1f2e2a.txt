仙人持玉照.留在灊西峰
一往不返顧.塵痕廢磨礱
想當光溢匣.雲山疊萬重
有井洌寒泉.照影互相容
得名未覺晚.學士古人風
持節按九城.樂此水一鐘
稅車束上飯.談笑考百工
金瓶煮山腴.茗椀不暇攻
蘇侯亦靜者.疏鑿濟成功
排遣塵滓行.石奩清如空
能令水源濁.魚蝦來其中
生子歲月多.往往隠蛟龍
玉照不見影.盤桓蝸螺宮
一朝揭源去.枯瀆草蒙茸
