岧嶢華清宮.下有溫泉水
繡嶺絡千門.玉蓮噴九蕊
第一名御湯.第二沐妃子
從上傍諸王.最下列衛士
淙淙三十六.枝分或櫛比
每年十月初.仙杖常依此
樓頭羯鼓停.殿上霓裳委
塵垢三百年.行人與閭里
忽驚郴嶺下.和暖雅相似
祇是遠長安.不當人眼底
皇天宅萬物.得地即爲美
幸免與興亡.往來常止止
