方師鑿破天地髓.碧龍吹出冰霜寒
一泓清澄絕泥滓.萬竅號勳無波瀾
倒海翻江俱是幻.貯風留月得真觀
我來酌飲冷徹骨.飄飄此身在霄漢
惠山之泉甘如飴.但隨茗碗爭新奇
廉泉讓水名匪欺.祗以賢者爲品題
此泉源流本曹溪.名之以定實亦宜
嘗試以手測其涯.雨不泛溢旱不虧
莫言此乏蜿蜒姿.蟲行蛭動皆可疑
咫尺中閒涵世界.寂然心印本無礙
不與兒童攪水渾.留照鬚眉長自在
