作文發妙理.經國厲遠圖
游目建安中.才子足歡娛
王劉與應阮.精神可交輸
西南落漢日.揚益奮兩隅
山河裂地軸.星象分天衢
八師遇有姚.萬世垂楷模
一元均大化.五服擁皇都
悠悠彼七子.流光失其孚
飛觴宴婉孌.鼓瑟吹笙竽
主人敬愛客.徒爾相揚揄
魏祚竟不長.詒謀止斯須
逡巡數十年.劉石橫八區
所以漢高帝.慢駡輕文儒
