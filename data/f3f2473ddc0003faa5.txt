有客遺竹杖.九節共一枝
鶴脰老更長.龍骨乾且奇
我問何所來.來從西南夷
因思漢武帝.求此民力疲
明明聖天子.德教加四維
蠻貊盡臣妾.縣道皆覊縻
僰僮與笮馬.入貢何纍纍
此竹日已賤.輕視如蒿藜
我年三十七.血氣未全衰
况在紫微垣.動爲簪笏覊
倚壁如長物.歲月無所施
寸心空愛惜.惜此來天涯
忽承明主詔.來謁太一祠
再見劉先生.氣貌清且羸
持此以爲贈.所謂得其宜
少助橘童力.好引花鹿隨
步月莫離手.看山聊搘頤
微物懶致書.故作筇竹詩
