官雖鎮陽居.身是鎮陽客
北園潭上花.安問誰所植
春風無先後.爛漫爭紅白
一花聊一醉.盡醉猶須百
而我病不飲.對花空歎息
朝來不能歸.暮看不忍摘
謂言花縱落.滿地猶可席
不來纔幾時.人事已非昔
芳枝結青杏.翠葉新奕奕
落絮風卷盡.春歸不留迹
空餘綠潭水.尚带餘春色
疑春竟何之.意謂追可得
東西遶潭行.峰鳥已寂寂
惘然無所依.歸駕不停軛
寓興誠可樂.留情豈非惑
至今清夜夢.猶遶北潭北
