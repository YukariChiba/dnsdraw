昔遊半山寺.木落山欲童
秋高嵐氣旺.曉日出曈矓
杖藜破莽蒼.舉步生清風
登堂發一笑.絕倒臨川公
舊像人所祠.新法人所攻
空使百年後.直筆誅姦雄
不知老瞿曇.衲被和頭蒙
是非不到耳.靜坐薝蔔叢
自吹無空笛.聖處時一中
我亦有髮僧.誤踏京塵紅
來此欲安禪.懶性學虛空
入門被師喝.歸去成匆匆
