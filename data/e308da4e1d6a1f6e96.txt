歸來日彈鋏.食無肉與魚
却將種花地.町畦毓嘉蔬
驕陽每抱甕.時雨親荷鉏
青青有生意.令我顔色舒
寧憂饉與饑.亦有瓶中儲
前身老闍梨.蔬氣端未除
文字亦宿業.復生魚蠹書
蠹書仍食蔬.苦淡味有餘
况茲清凈根.分來自僧居
端能納須彌.聊爾秀郊墟
洗我腥羶腸.襟宇生清虛
豈惟陶淵明.吾亦愛吾廬
荒園涉成趣.枯藤當安輿
困枕案頭卷.饑著盤中菹
孔門陳蔡色.借問何如予
