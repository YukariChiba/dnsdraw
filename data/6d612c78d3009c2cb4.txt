禾黍與稂莠.雨來同日滋.桃李與荊棘.霜降同夜萎.
草木既區別.榮枯那等夷.茫茫天地意.無乃太無私.
小人與君子.用置各有宜.奈何西漢末.忠邪並信之.
不然盡信忠.早絕邪臣窺.不然盡信邪.早使忠臣知.
優遊兩不斷.盛業日已衰.痛矣蕭京輩.終令陷禍機.
每讀元成紀.憤憤令人悲.寄言為國者.不得學天時.
寄言為臣者.可以鑒於斯.
