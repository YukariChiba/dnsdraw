迢遞終南頂.朝朝閶闔前
朅來青綺外.高在翠微先
雙鳳褰爲闕.羣龍儼若仙
還知到玄圃.更是謁甘泉
夜雨塵初滅.秋空月正懸
詭容紛入望.霽色宛成妍
東極華陰踐.西彌嶓冢連
奔峰出嶺外.瀑水落雲邊
漢帝宮將苑.商君陌與阡
林華鋪近甸.煙靄遶晴川
既庶仁斯及.分憂政已宣
山公啓事罷.吉甫頌聲傳
濟濟金門步.洋洋玉樹篇
徒歌雖有屬.清越豈同年
