大運何茫茫.海桑逝不留
武夷有喬木.虯枝尚相樛
自昔擢巍科.爲今闡大猷
萬里憚北上.三年喜南游
長身古衣冠.龐眉瞭雙眸
雖與今人居.不與今人儔
和風顔子春.泰山鄒孟秋
一雙憂世淚.濺入銀河流
相期入聖域.舍子誰當優
奈何棄我去.犖确歸途修
我欲斷中流.去棹何悠悠
我欲息天風.別袂何颼颼
明晨君已遠.晚歲吾何求
恐無後會期.笑作來生謀
