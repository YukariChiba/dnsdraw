溪旁老子宮.古松奮蒼鬣
修逕烟霏深.中巖祠像設
巖頭流雲漫.千丈藤蘿結
猿猱躍其間.手疑攀日月
巖下緩經行.人間諸想滅
文楸飛雹鏗.朱絃浮磬徹
此山宇宙初.誰擘坤軸裂
六丁曾一戲.萬古留洞穴
仙翁昔此棲.還丹成白雪
佩環昇倒景.遺臺猶岌嶪
菊秋風日佳.歸艎雙槳歇
便欲茆三間.於此謝塵劫
