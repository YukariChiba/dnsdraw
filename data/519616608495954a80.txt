陽淫不收斂.半歲苦常燠
禾黍飼蝗螟.粳稻委平陸
民饑强扶耒.秋晚麥當宿
閔然候一雨.霜落水泉縮
薈蔚山朝隮.滂沱雨翻瀆
經旬勢益暴.方冬歲愈蹙
半夜發春雷.中天轉車轂
老夫睡不寐.稚子起驚哭
平明視中庭.松菊半摧禿
潛發枯草萌.亂起蟄蟲伏
薪槱不出市.晨炊午未熟
首種不入土.春餉難滿腹
書生信古語.洪範有遺牘
時無中壘君.此意誰當告
