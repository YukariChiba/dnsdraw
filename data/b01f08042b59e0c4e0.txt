宛轉龍歌節.參差燕羽高.風光搖禁柳.霽色暖宮桃.
春露明仙掌.晨霞照禦袍.雪凝陳組練.林植聳幹旄.
廣樂初蹌鳳.神山欲抃鼇.鳴笳朱鷺起.疊鼓紫騂豪.
象舞嚴金鎧.豐歌耀寶刀.不勞孫子法.自得太公韜.
分席羅玄冕.行觴舉綠醪.彀中時落羽.橦末乍升猱.
瑞景開陰翳.熏風散郁陶.天顏歡益醉.臣節勁尤高.
楛矢方來貢.雕弓已載櫜.英威揚絕漠.神算盡臨洮.
赤縣陽和布.蒼生雨露膏.野平惟有麥.田辟久無蒿.
祿秩榮三事.功勳乏一毫.寢謀慚汲黯.秉羽貴孫敖.
煥若游玄圃.歡如享太牢.輕生何以報.只自比鴻毛.
