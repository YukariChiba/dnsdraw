季子觀周樂.妙意傳青簡
諸孫拾其遺.破具前人眼
新詩如珠璧.字字無可揀
故應意有餘.不但音睍睆
念昔我方壮.意輕三子撰
自聞歌白雪.欲和色先赧
中間各流落.念子忘寢饌
阻尋千里盟.未卜一笑莞
書来得佳句.奇字富瑟僴
推先情已厚.感舊涕應澘
周宣致中興.土宇日益昄
膚使盡蘇張.九合寧須轏
天才必有用.造物豈徒産
椽筆儻容揮.斗印定當綰
既去却須来.毋絕漢中棧
