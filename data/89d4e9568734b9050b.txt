誰縫冰紈十二幅.畫出胡馬一百蹄
胡人縱獵走且射.野牛駭怒頭角低
黄驄鐵騮白的顙.散作五花毛不齊
彎弓未發箭在手.二十五匹俱爭西
往聞胡瓌能畫馬.陰山七騎皆戎奚
或牽或立或仰視.閑暇意思如鳴嘶
風吹裘带旗脚展.沙草一向寒凄迷
鳳缾挈酒鞍挂獲.氊廬毳帳半隠堤
君之二圖誠亦好.若比瓌筆猶雲泥
