青蒼河一隅.氣狀杳難圖.卓傑三峰出.高奇四嶽無.
力疑擎上界.勢獨壓中區.眾水東西走.群山遠近趨.
天回諸宿照.地聳百靈扶.石壁煙霞麗.龍潭雨雹粗.
澄凝臨甸服.險固束神都.淺覺川原異.深應日月殊.
鶴歸青靄合.仙去白雲孤.瀑漏斜飛凍.松長倒掛枯.
每來尋洞穴.不擬返江湖.儻有芝田種.岩間老一夫.
