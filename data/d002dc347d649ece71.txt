我不如森森千丈松.我不如濯濯春月柳
髯疎鬢秃已雪霜.皮皺肉皴真老醜
葉生畫時顔尚朱.王生畫時骨更臞
一生愛山吟不就.兩肩化作秋山瘦
君不見褒公鄂公圖凌煙.腰間羽箭大如椽
君不見浣花醉圖粉墨落.日斜泥滑馿失脚
貴人寒士兩相嗤.畫圖猶在人已非
王生王生且停手.不如生前一杯酒
