佳哉十八公.凜凛廊廟具
大匠偶未收.蒼髯鬰如許
根盤曲磵幽.勢宅層崖阻
清風自掃門.當伏不受暑
顧我蕭散姿.本是山中侣
出逢畏日長.隻影無地去
偷閑蕭寺游.清陰直修廡
神交先浩茫.徑造不我拒
斗酒起自行.開懷爲延佇
寒綠浸杯盤.勁氣逼牙輔
語已心地涼.外熱寧足禦
公家綠骨蛇.千歲穴深土
何當供晨餐.散我腰腳僂
它年聽颼飀.危冠掛神虎
此意亦大奇.勿與夏蟲語
