道人樂巖栖.泉石厭眼耳
胡爲一葉舟.汎汎西湖水
應憐老居士.巾屨困塵滓
相從一笑頃.茗盌浮雲蘂
江天正揺落.秋色淡如洗
宴坐俯層軒.梢雲森鳯尾
眷言東溪老.挺立萬夫偉
平生海潮音.卷舌付諸子
維此岑邃師.道學究終始
當年幾酬對.萬法一彈指
要當出新句.特用問興止
江河有餘潤.今我亦隨喜
