吾黨何水曹.明窗飽書傳
筆頭夢緗桃.秀句出黄絹
胸中萬壑冰.璧月共凝遠
未受沈范知.苦乏崔魏見
效官三徑資.立節九秋幹
隨牒修水濆.未減潘懷縣
誰知舞文吏.抱牘進鳬鴈
煩苛困疲民.欲作摶沙散
談笑罷追胥.老稚無遺患
春風吹城隅.花柳俱紛衍
胡爲動歸艎.徑去不受挽
病夫卧幽園.念離情莫遣
營詩持送君.愁雲横絕巘
