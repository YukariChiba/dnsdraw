燕巢屹高壘.蛇行危折罄
不虞猝見侵.怪事發軒屏
黄口養漸大.紫翮翻相映
雌雄力難護.吞噬氣方盛
豈不避戊己.天意特未定
主人勇赴救.爲惠固當竟
蜿蜒墮尺箠.折首甘所迎
古人致陰類.嗜好用其性
此族遭炮燔.往往多夭橫
人固異於物.縱暴胡忍聽
試看自古來.善者終必勝
羿殞莽亦屠.曾莫保軀命
報應各以類.豈不信可證
驅而放之菹.是乃三代政
姑用柳子言.鋤吾草萊徑
