老潘雙眸如紺珠.带以秋陽朝露之清腴
山形水態出沒千百變.經君指顧不得藏錙銖
我昔少年好狂走.風餐雨沐逐逐忘朝晡
至今卧遊想共處.但覺雲濤烟瘴千里行須臾
匡廬春風鍾阜雲.彭浪之磯大小飛來孤
秦淮震澤洞庭野.峨眉縹緲南接五嶺東蒼梧
歸來把鋤剡山下.有時一竿釣月賀家湖
籠鷹櫪馬困羈束.每逢風鳴草驚動號呼
聞君談診到骨髓.褰衣振迅恨不六翮生形軀
尋牛卜龍古所有.君家祖孫三葉傳青烏
人言河流可移山可鑿.秦皇漢武已類愚公愚
相留徘徊山南山北一百里.勝處忽然開酒壺
問渠劉伶一童一鍤欲何用.且可從我日日醉倒黄公壚
