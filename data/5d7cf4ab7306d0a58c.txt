松喬去我久.高駕不可攀
何意塵外遊.近在王城間
先帝昔臨御.抱沖啟玄關
營宮奉嶽鎮.縹緲當人寰
疏泉抗臺殿.擬迹三神山
想像列仙下.半空來佩環
雲車倏容與.旄節儼成班
翩翾萬玉女.紅頰翠羽鬟
世人那得見.石壇空自閑
伊予厭羈跼.酷甚負病瘝
茲行適所願.帖若賈在闤
春風吹園桃.幾日朱霞殷
寒碧竹間見.新黄柳際還
主人非素期.促具初無艱
抗侯角善手.持觴發歡顔
尚無形骸累.安問紱與綸
跋馬興不盡.東池水潺潺
