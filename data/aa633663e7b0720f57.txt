去臘陳三劄.茲秋奉九筵
羣英俱有賦.孤跡敢無篇
宗祀新隆禮.宸衷上格天
虛明融寂寞.大化合敷宣
近駭邊烽急.前驚內寇連
鬼神雖然佑.刑政謹將然
咸謂公私雜.希聆宰相賢
積深千萬弊.任止二三年
苟且姑循舊.嗟咨亦屢傳
旱蝗難熟視.殍殣慘相聯
寒後裘方索.薪間火已然
冕旒幾咫尺.軒陛隔天淵
善頌無諛語.愚衷有至虔
願兢兢業業.安止出剛乾
