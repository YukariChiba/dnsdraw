肥水當時守.商岩幾代孫
精明應玄象.清白接靈源
山岳分凝重.球琳讓粹溫
一書開主惑.羣力破姦魂
萬事非吾計.孤忠自所存
遺聲雙禁闥.寵錫兩朱轓
道路生新樂.江湖洗舊民
澤餘沾草木.孚至及魚豚
不肖塵華幕.無材愧素餐
誤懸徐孺榻.喜上李膺門
簿領才傷拙.塵埃貌苦村
初終承至訓.老稚飲殊恩
遂恐徵書至.還歸近侍尊
蛟龍不潜隠.鵰鶚自飛翻
會亦懲衰弊.應須正本原
紀綱維盡力.狐鼠可忘言
鼎鼐開先烈.鹽梅及後昆
祇知心繾綣.不覺語真繁
