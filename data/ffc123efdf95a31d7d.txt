天申上壽開明堂.羣公祝聖多新章
不論文南山成带礪.要看東海生禾桑
君恩中臺燕百辟.金罍兕觥雕玉觴
飯抄香粳雲子白.酒瀉法釀鵝兒黄
宮衣拜賜近端午.輕疊香羅如雪霜
功臣彯甲奉朝請.貂冠峩峩來异王
中興盛事須記述.樂府宜得張文昌
感寓諸孫今列宿.詩鳴省戶爲時祥
每逢朝家有慶瑞.輒以篇詠賡休光
腐儒白首謬通籍.博士一經慚后蒼
敢陪詩人論風雅.祇與漁父歌滄浪
昇平頌聲還大手.白傅才力兼諸長
