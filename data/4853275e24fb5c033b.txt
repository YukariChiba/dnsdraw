伊堂早頹挫.松柏亦憔悴
常惟摧爲薪.中塗失蒼翠
昨來始營葺.榱桷復高麗
蕭蕭青雲幹.始有百大意
神明頓來還.故老咸歔欷
朝燕得所常.問誰救其敝
吾家渥洼駒.頗有超絕氣
好事能復古.愛奇趣起廢
後凋甚明白.來者思彷彿
此實賢智謀.古人貴豈弟
仲尼頌子産.其養民也惠
召公憇甘棠.後世歌蔽芾
勉旃崇其業.事足伯父繼
令名與佳樹.自可俱億歳
