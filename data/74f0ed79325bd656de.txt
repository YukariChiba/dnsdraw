晁子智囊可以括四海.張子筆端可以回萬牛
自我得二士.意氣傾九州
道山延閣委竹帛.清都太微望冕旒
貝宮胎寒弄明月.天網下罩一日收
此地要須無不有.紫皇訪問富春秋
晁无咎.贈君越侯所貢蒼玉璧.可烹玉塵試春色
澆君胸中過秦論.斟酌古今來活國
張文潛.贈君洮州綠石含風漪.能淬筆鋒利如錐
請書元祐開皇極.第入思齊訪落詩
