聖朝同舜日.作相有夔龍
理化知無外.烝黎盡可封
燮和皆達識.出入並登庸
武騎增餘勇.儒冠貴所從
贈詩全六義.出鎮越千峰
連日陳天樂.芳筵疊酒鍾
烏臺情已洽.鳳閣分彌濃
棧轉旌搖水.崖高馬蹋松
恩深施遠俗.化美見前蹤
江曉流巴字.山晴聳劍峰
雙油擁上宰.四海羨臨邛
先路聲華遠.離京詔旨重
歲除今向盡.春色即相逢
嫩葉抽頳蘂.新苔長翠茸
冰銷魚潎潎.林煖鳥噰噰
泉落聞難盡.花開看不供
青城方眷戀.黃閣竟從容
計日歸台席.還聽長樂鐘
