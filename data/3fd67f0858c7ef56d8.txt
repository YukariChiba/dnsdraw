夢上高高原.原上有深井.登高意枯渴.願見深泉冷.
裴回繞井顧.自照泉中影.沉浮落井瓶.井上無懸綆.
念此瓶欲沉.荒忙為求請.遍入原上村.村空犬仍猛.
還來繞井哭.哭聲通複哽.哽噎夢忽驚.覺來房舍靜.
燈焰碧朧朧.淚光疑冏冏.鐘聲夜方半.坐臥心難整.
忽憶咸陽原.荒田萬餘頃.土厚壙亦深.埋魂在深埂.
埂深安可越.魂通有時逞.今宵泉下人.化作瓶相憬.
感此涕汍瀾.汍瀾涕沾領.所傷覺夢間.便覺死生境.
豈無同穴期.生期諒綿永.又恐前後魂.安能兩知省.
尋環意無極.坐見天將昞.吟此夢井詩.春朝好光景.
