今年舉進士.必誰登高第
孫傳及孫僅.外復有丁謂
到京見陳訪.好尚同韓洎
館中諸仙郎.綸閤賢三字
翰林四主人.列辟羣英粹
厝騰走大名.淜轟天邑沸
怒浪航斯濟.駿蹄御良轡
緣險徑梯空.餓腸勞填味
我何爲欣歡.名身苦將悴
北塞絕戎勳.南荒政遭墜
焦焦家殫窮.口衆食增累
雛豝餘十輩.業學莫能器
髮白壯心衰.不覺老之至
跼縮步九衢.羞畏同腐婢
仰瞻爾數子.吾道終焉寄
無爲忽于予.斯文幸專繼
