美樹多來巢.确土無報耕
不問彼如何.但責己所營
聞昔荆有鴞.荆人惡其聲
自荆將遷吳.鳲鳩止其行
爾欲人不惡.無若革爾鳴
鳴聲尚猶爾.荆吳無異情
晉子父母邦.鄉閭皆弟兄
踽踽異嗜好.遽云居齊城
齊雖山川殊.是非如晉明
己私不自勝.齊人安肯平
子行求吾詩.吾詩豈妄成
贈子當發藥.期子沉疴輕
