山郭五里餘.氣象忽異色
蛟龍嘗此蟠.潭水至今黑
變化驗莫窮.白晝起霹靂
山形抱江來.怪石莫傾側
有寺出其間.戶牖立丹壁
微雲垂鑑中.彩色畫不得
小閣纔數弓.吐納半江碧
日光涵遊鱼.到底如不隔
老竹風蕭蕭.長根擘青石
送聲寄哀絃.往往動魂魄
載酒同遨遊.逢奇得搜索
形體相與忘.山林信吾適
乃知人世間.捨上固怵迫
