天狼窺太清.戎馬斷行路
一别常萬里.寄書何由數
識君英妙時.亹亹見佳處
當年松栢姿.已有廟廊具
比常覽新作.險絕聞奇句
探珠滄海底.秀色不受污
筆端百斛鼎.胸中九經庫
高文動場屋.仍傳渭上賦
豈但凌三都.自使強敵怖
鄒郎挺忠烈.英英起門戶
同遊氣概中.風雲生指頋
獨念蓬室士.無因陪杖屨
相望隔章水.欲往不敢渡
拏舟弄明月.正恐蛟龍怒
