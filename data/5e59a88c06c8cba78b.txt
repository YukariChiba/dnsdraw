合浦無明珠.龍洲無木奴.足知造化力.不給使君須.
越婦未織作.吳蠶始蠕蠕.縣官騎馬來.獰色虯紫須.
懷中一方板.板上數行書.不因使君怒.焉得詣爾廬.
越婦拜縣官.桑牙今尚小.會待春日晏.絲車方擲掉.
越婦通言語.小姑具黃粱.縣官踏餐去.簿吏複登堂.
奇俊無少年.日車何躃躃.我待紆雙綬.遺我星星發.
都門賈生墓.青蠅久斷絕.寒食搖揚天.憤景長肅殺.
皇漢十二帝.唯帝稱睿哲.一夕信豎兒.文明永淪歇.
南山何其悲.鬼雨灑空草.長安夜半秋.風前幾人老.
低迷黃昏徑.嫋嫋青櫟道.月午樹無影.一山唯白曉.
漆炬迎新人.幽壙螢擾擾.
星盡四方高.萬物知天曙.己生須己養.荷擔出門去.
君平久不反.康伯循國路.曉思何譊譊.闤闠千人語.
石根秋水明.石畔秋草瘦.侵衣野竹香.蟄蟄垂葉厚.
岑中月歸來.蟾光掛空秀.桂露對仙娥.星星下雲逗.
淒涼梔子落.山璺泣清漏.下有張仲蔚.披書案將朽.
