蓬萊空夜月.琪樹不秋風
霜畦老芝㼌.煙闕多麟龍
靈龜不知歲.孤雲杳無蹤
白鶴忽歸來.紫鸞鳴雝雝
誰種蟠桃核.花開崑崙峰
一曲舞胎仙.瑶池讌已終
手持三尺霜.浩氣渺太空
坐斷壺山景.杖頭風月濃
玉皇知何時.錫詔下霄濛
玉膏滿甌雪.刀圭一粒紅
贈子謁仙行.金鷄呼曉鍾
喚起老飛廉.羊角舞巽宮
爲君吹夢魂.橫飛過海東
