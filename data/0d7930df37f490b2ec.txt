胡雛上馬唱胡歌.錦車已駕白橐駝
明妃揮淚辭漢主.漢主傷心知奈何
宮門銅環雙獸面.回首何時復來見
自嗟不若住巫山.布袖蒿簪嫁鄉縣
萬里寒沙草木稀.居延塞外使人歸
舊來相識更無物.只有雲邊秋鴈飛
愁坐泠泠調四絃.曲終掩面向胡天
侍兒不解漢家語.指下哀聲猶可傳
傳徧胡人到中土.萬一佗年流樂府
妾身生死知不歸.妾意終期寤人主
目前美醜良易知.咫尺掖庭猶可欺
君不見白頭蕭太傅.被讒仰藥更無疑
