白下同歸路.烏衣枉作鄰.佩聲猶隔箔.香氣已迎人.
酒勸杯須滿.書羞字不勻.歌憐黃竹怨.味實碧桃珍.
翦燭非良策.當關是要津.東阿初度洛.楊惲舊家秦.
粉化橫波溢.衫輕曉霧春.鴉黃雙鳳翅.麝月半魚鱗.
別袂翻如浪.回腸轉似輪.後期才注腳.前事又含顰.
縱有才難詠.寧無畫逼真.天香聞更有.瓊樹見長新.
鬥草常更僕.迷鬮誤達晨.嗅花判不得.檀注惹風塵.
