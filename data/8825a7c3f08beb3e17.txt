三代日方中.爲民破重昏
既蝕復光融.孔孟道益尊
古禮今則亡.陳編意猶存
飲燕用觥籌.薦享羞羔豚
瞿曇何爲者.髠首徒實繁
不飲非畏義.不殺非知仁
舉世昏不悟.跣足行荆榛
胎禍産妖幻.與佛岐又分
俗愚有罣誤.吏議多深文
怒言必溢惡.疑似恐不根
黔首亦何罪.可憫不可嗔
大道若返古.怪說難眩民
帝居虎豹守.此語誰扣閽
