赤雲蔽層霄.旱日作炎酷
解带蔭廣厦.膚汗發如沐
世無廣寒宮.何地避蒸溽
嗟嗟尚未已.里胥報甚速
云有邑頑民.飲酒溢鼠腹
半酣張空拳.中者致殞踣
甲令著定憲.繼踵當視覆
驅車不敢緩.冒暑走山曲
敝蓋無丈陰.託庇何跼促
因思古賢宰.民鮮犯鞭扑
子賤弗下堂.政務自清肅
顧予今何人.爲治乃不淑
民既冒重辟.己亦苦匍匐
胡不樹善治.泰然處華屋
