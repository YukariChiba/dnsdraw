四松初移時.大抵三尺強
別來忽三載.離立如人長
會看根不拔.莫計枝凋傷
幽色幸秀發.疎柯亦昂藏
所插小藩籬.本亦有隄防
終然掁撥損.得恡千葉黃
敢爲故林主.黎庶猶未康
避賊今始歸.春草滿空堂
覽物歎衰謝.及茲慰淒涼
清風爲我起.灑面若微霜
足以送老姿.聊侍偃蓋張
我生無根帶.配爾亦茫茫
有情且賦詩.事迹可兩望
勿矜千載後.慘澹蟠穹蒼
