遊山誰可遊.子明與浮丘.疊嶺礙河漢.連峰橫鬥牛.
汪生面北阜.池館清且幽.我來感意氣.捶炰列珍羞.
掃石待歸月.開池漲寒流.酒酣益爽氣.為樂不知秋.
疇昔未識君.知君好賢才.隨山起館宇.鑿石營池台.
星火五月中.景風從南來.數枝石榴發.一丈荷花開.
恨不當此時.相過醉金罍.我行值木落.月苦清猿哀.
永夜達五更.吳歈送瓊杯.酒酣欲起舞.四座歌相催.
日出遠海明.軒車且裴回.更游龍潭去.枕石拂莓苔.
