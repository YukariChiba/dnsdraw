三年江湖上.得友唯道原
少小負英特.誦書日萬言
長好史氏學.執筆以專門
廢興數千載.抵掌洪河翻
潔身比夷齊.見義勇育賁
唯不善玄解.惡佛如仇冤
我雖異于此.知有學行尊
就之同霧露.貴之如瑶琨
共爲廬山游.移宿窮林園
水石最好處.盡日流清尊
所願聞高談.美若嘗熊蹯
夫子之故人.公台既調元
聞初學問時.幽蘭并芳蓀
及今議論乖.良弓對驚猿
雲泥成睽離.治亂空自論
古來用才者.如梓匠輪轅
短長無棄遺.同異非仇恩
何不付國史.置子西掖垣
我語雖鄙賤.幾欲叫天閽
