昔在葛稚川.求爲勾漏令
丹砂頗易得.羅浮聚仙聖
窮荒非人情.適己自無競
千歲若須臾.斯人已遼敻
忽聞惠州守.修舊有佳政
漲泉作豐湖.百頃湛明鏡
芰荷爭秀發.魚鳥恣潛泳
新疇日已多.耕者樂其盛
高齋面空闊.寫影窮綠凈
長嘯來清風.炎蒸亦無病
勤憂本劭農.爽豁頼怡性
寧須學神仙.豈必謝朝請
明珠還合浦.夙昔人相慶
君有近郭田.足繼甘棠咏
