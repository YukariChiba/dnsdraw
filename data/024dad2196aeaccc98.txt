多女信無助.多男復何虞
我固喜二仲.輩出三丈夫
圓郎未解語.手欲學抹朱
閏郎好神氣.兩眼澄秋湖
復有新生兒.初探玄海珠
一一閲清俊.並是千里駒
胡爲集我家.足視種德符
昆弟若一體.在爾猶在吾
堂前有雙親.各已皓鬢鬚
抱弄想慰意.顔色朝愉愉
未問壯門戶.悅親良所須
况我藜藿腸.要當飽典謨
足以立家學.燦燦遺羣雛
爾後更五稔.汝等行不扶
我欲爲道肥.汝當爲書癯
富貴何足道.陸賈真洪儒
