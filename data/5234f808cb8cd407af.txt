飯時發雷江.倐已泊東流
南北兩岸雪.蕩此無根舟
逺山失翠眉.近山生白頭
凍極方徯晴.雲沍含雨羞
塵境那得見.泛此如瀛洲
宿驚恍未定.醉疑此難留
落日漏微光.光暝無限愁
風厲萬水立.舟子惟搔頭
慷慨觸潜抱.行止負隠憂
志士亦徒苦.俗豎多不侔
天公釀雪甚.八荒元氣浮
無語坐舟尾.景與年俱遒
亂眼逐勝去.奔迸少自由
風煙下江異.髯邉漬霜稠
餘樽侑登臨.惜無水際樓
