八月天氣肅.萬物日已闌
庭前兩高桐.夜籟如哀絃
志士感節物.中夕耿不眠
起聽抱膝吟.悲烈聲相干
念此華葉改.想見顔色鮮
顧人生世間.榮悴理亦然
豈傷歲月速.愧無功名傳
少小學文章.出值用武年
儒官多見侮.敢爲戰士先
欲棄俎豆事.强習孫吳篇
迂鈍不可爲.屈曲性亦難
虛言盜祿食.實又畏上天
未能追世好.且樂樽酒間
九日近不遠.同醉黄花前
