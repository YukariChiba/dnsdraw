平生山水癖.妙處只自知
夙約常寡味.邂逅愜心期
幅巾與藜杖.安步隨所之
朅來坐官府.頗覺此願違
城頭望羣峯.欲往類絆羈
三春苦風雨.晴日一伸眉
沙邊散車騎.竹輿從嘔咿
獨與三四客.野服相追隨
亭高俯空曠.洞古探瓌奇
懸崖隠日月.幽壑蟠蛟螭
澗水雜鳴佩.松風發清吹
興來即傾酒.語到亦論詩
聊揩簿書眼.償此閒暇時
所歷固未厭.所感多餘思
昔遊木葉下.今茲綠陰肥
江山雖可識.歲月迺如馳
素餐豈不念.懷安敢云私
歸來耿不寐.欹枕聽晨鷄
