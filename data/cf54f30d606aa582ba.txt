結茅蒼嶺下.自與喧卑隔.況值雷雨晴.郊原轉岑寂.
出門看反照.繞屋殘溜滴.古路絕人行.荒陂響螻蟈.
籬崩瓜豆蔓.圃壤牛羊跡.斷續古祠鴉.高低遠村笛.
喜聞東皋潤.欲往未通屐.杖策試危橋.攀蘿瞰苔壁.
鄰翁夜相訪.緩酌聊跂石.新月出汙尊.浮雲在中舄.
常隳腐儒操.謬習經邦畫.有待時未知.非關慕沮溺.
