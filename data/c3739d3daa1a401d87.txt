江南春草黄.江北秋雁飛
窮居念還往.故物悉已非
我有青雲交.山林可同歸
十年學撫琴.對客輒累欷
豈不願和悅.調苦心易爲
青天無古今.白日相因依
向來炎炎人.所得一何微
成者化埃塵.不成翻禍機
玉美受雕鎸.馬良遭絆鞿
所以曠達士.但貴知我希
請休接輿歌.且急梁鴻噫
名微少士責.身閒免官譏
寧無一日力.相尋盡崎嶇
霜魚碧玉鱠.水菊黄金輝
君歌我按筑.我舞君攬衣
此日爲君歡.醉遊敞船扉
