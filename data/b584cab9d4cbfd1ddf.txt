清汝如荆溪.不異我州里
奔流相豗蹙.敢謂衣带水
携賓泛漫汗.畫鷁延緣葦
出城散腰脚.朱墨逃紛委
却望城中塔.烟林隱孤峙
何人貎清景.墨筆可就泚
幽尋要關楗.善飽未遺矢
塵纓政堪濯.凡髓亦可洗
不須學東山.韶顔載桃李
顧當似白傅.玉粒炊船尾
膾縷斫鮮鱗.遣客動食指
風流得意事.一官不願徙
脱有戚戚時.晤言消之耳
