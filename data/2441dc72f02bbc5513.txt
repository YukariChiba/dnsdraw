謇余疇昔覩古杭.繁華不減開元唐
畫船日日湖山堂.珠翠圍繞沸笙簧
西湖西子鬭艷粧.香車寶馬橋綠楊
少年遊冶蕩春光.醉眠羅綺百花芳
當時湖上有平章.胡不早爲計包桑
一朝鼙鼓動漁陽.席卷羽衣與霓裳
後來枉費古錦囊.感懷金銅增悲傷
嗟爾何知涕淚滂.身不由己心難忘
畫闌桂樹寂無香.土花慘淡月荒凉
綿綿此恨天何長.道逢老翁重徬徨
慎勿開口談興亡.潮生潮落錢塘江.且唱陽關舉一觴
