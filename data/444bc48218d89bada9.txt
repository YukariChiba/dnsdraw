雅性苦無他嗜好.山之佳處吾皆到
江西山半入詩中.點檢怪猶無閣皂
吾家十世江西居.南來始得閣皂圖
堊文橫斜水曲直.煤汁濃淡山榮枯
燕閒指顧圖之上.神遊滿意酬心賞
已空沙界無大千.那信滄溟有方丈
詩仙來往白雲鄉.惟沈廷瑞伊用昌
畫簾捲舒納夜月.金鼎開闔吞朝陽
兩篇之外有餘景.孟陽摹寫得要領
或云圖是無聲詩.猶將幻夢對泡影
撙齋或是武夷曾.道人未必非老彭
相逢恍惚似前世.一笑舂容話長生
大道一成百無恐.仙家猶被死生動
逃劫莫如徐佐卿.山行未免飛矢中
道人詞詘不敢爭.殷勤約我遊青城
橫江孤雁飛且鳴.便是道人出相迎
