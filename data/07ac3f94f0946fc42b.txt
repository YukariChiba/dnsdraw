空磧無邊.萬里陽關道路.馬蕭蕭.人去去.隴雲愁.
香貂舊制戎衣窄.胡霜千里白.綺羅心.魂夢隔.上高樓.
曲檻小樓.正是鶯花二月.思無憀.愁欲絕.鬱離襟.
展屏空對瀟湘水.眼前千萬里.淚掩紅.眉斂翠.恨沉沉.
斂態窗前.嫋嫋雀釵拋頸.燕成雙.鸞對影.偶新知.
玉纖澹拂眉山小.鏡中嗔共照.翠連娟.紅縹緲.早妝時.
