髫齔參諸老.辱置書冊前
上起馬本紀.下迄李續編
積勤迫榆景.扶病登木天
貌醜况古粧.臂短非善緣
時人訕晚謬.弟子嘲晝眠
墮甑懶迴顧.棄扇羞乞憐
衆皆驚曲徑.余惟泥方穿
平生憂世病.華佗不能痊
仰即丹鳳鶱.俯視磨蟻旋
居常哂觸蠻.安肯分濟川
舐鼎堪骨蛻.載質從心悁
何當坐一月.大勝讀十年
惜哉已耄及.晨鏡雪滿顛
僊家能返童.肘後儻能傳
