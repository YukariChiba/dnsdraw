江山阻且長.矯首鄉關隔
空閨泣幼婦.顦顇失顔色
隠閔鸛鳴篇.寄彼西飛翼
剝封覽情素.既喜復凄惻
別時梅始花.傷今食梅實
覽古帝王州.結交游俠窟
千金沽美酒.一飲連十日
春風吹酒醒.始知身是客
杜宇啼一聲.行人淚橫臆
衣破誰與紉.髮垢孰與櫛
勿謂遊子心.而不念家室
新交握臂行.肝膽猶楚越
醜婦隔江山.千里情弗絕
慇懃揮報章.歸計何時决
今夕知何夕.覩此纖纖月
此月再圓時.門前候歸轍
