劫塵吹冥冥.人乃萬物一
流浪苦趣中.奚啻燋豕蝨
爰有勇猛子.間以捷脛出
一念得西證.茲謂能事畢
誰其秀開士.懽也早奇崛
親更藥病師.熟寐驚孤叱
祖關决重鍵.法肆躪通術
顔顔空王臣.排嶂方山屹
又如富兒曹.百寶爛私室
况有清整姿.宛是青田匹
憶昨螺水曲.囅然契微密
眉宇殊津津.襟期洞無窒
詩成泣神姦.濉渙湧新帙
長驅筆陣閑.坐諷秋蛩唧
蕭條晝公後.微子吾幾失
方期汗漫遊.悵別念茲日
孤雲爾錫駐.過鳥吾帆疾
聊作魚相忘.無多嗤蚌鷸
