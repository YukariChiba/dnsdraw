黄金篆書扁朱門.夾道巨竹屯蒼雲
崖嶺劃若天地分.千柱耽耽壓其垠
纓冠肅謁丈人君.廣殿空庭吹寶熏
摩挲畫牆手爲皸.異哉山巙與土羵
物怪齾齾冠丘墳.仙人佩玉雜帨帉
手整貂冠最不群.欲去不忍恨日曛
道翁採藥晝夜勤.松根茯苓獲兼斤
人芝植立彊骨觔.狗杞群吠聲狺狺
山爐小甑吹幽芬.朱顔不飲常自醺
我亦宿誦五千文.一念之差墮世紛
逝将從翁走如麋.隐書秘訣何由聞
