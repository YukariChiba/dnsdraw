絳闕銀河曙.東風右掖春
官隨名共美.花與思俱新
綺陌朝遊間.綾衾夜直頻
橫門開日月.高閣切星辰
庭變寒前草.天銷霽後塵
溝聲通苑急.柳色壓城勻
綸綍謀猷盛.丹青步武親
芳菲含斧藻.光景暢形神
傍砌看紅藥.巡池詠白蘋
多情懷酒伴.餘事作詩人
倚玉難藏拙.吹竽久混真
坐慙空自老.江海未還身
