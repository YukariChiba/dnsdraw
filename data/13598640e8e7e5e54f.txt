楚人悲屈原.千載意未歇
精魂飄何處.父老空哽咽
至今滄江上.投飯救饑渴
遺風成競渡.哀叫楚山裂
屈原古壯士.就死意甚烈
世俗安得知.眷眷不忍决
南賓舊屬楚.山上有遺塔
應是奉佛人.恐子就淪滅
此事雖無憑.此意固已切
古人誰不死.何必較考折
名聲實無窮.富貴亦暫熱
大夫知此理.所以持死節
