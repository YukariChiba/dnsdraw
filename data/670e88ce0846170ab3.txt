越羅作衫烏紗幘.長安青雲少年客
梁門門西狹斜陌.飛閣氤氳多第宅
南威十五桃花色.簫管哀吟動魂魄
銀槽壓酒傾琥珀.青絲絡頭飛赭白
韓狗胡鷹快多獲.少年意氣區中窄
金昆玉季盈十百.君獨飄翩異風格
十歲鉛丹事書冊.豈徒新豐困寒阨
能犯龍頭請恩澤.送君此行無愴惻.努力功名傳烜赫
它年尋我吳山側.躑躅盈山禽磔磔
