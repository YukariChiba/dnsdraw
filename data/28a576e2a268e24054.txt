日月星辰天之精.山川草木地之文
本乎天者既圓象.下者何不皆方形
此疑千古不能决.讀盡六經無異說
依稀子夏微有言.譬諸草木區以別
草木之中操孰堅.僉曰此君耐歲寒
虛心直節表真勁.窮冬大雪青琅玕
平生正坐一圓累.未堪全德君子比
內圓猶是智之餘.外圓無乃德之恥
我聞楚東有雲仍.生來氣骨清稜稜
觚哉觚哉出乎類.長大益覺廉隅分
自從大學悟絜矩.四面正直各得所
獨秉重坤六二爻.斯可以爲民父母
厥初受命莫不然.世衰俗弊失其傳
商周之際斯爲盛.孤竹二子何曾圓
