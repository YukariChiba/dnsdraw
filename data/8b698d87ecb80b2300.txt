四百源流盡.三分氣燄高
西州稱險隘.玄德夸英豪
統正圖王策.關張汗馬勞
相雄爭勝負.所得僅纖毫
當世安危慮.斯人智識滔
潛身規去就.擇主事遊遨
仗順親歸漢.平凶首問曹
河間屠血肉.江表戰風濤
雅意存中國.單師靜不毛
安知深政術.指畫露兵韜
顧託情尤重.君臣義可褒
南征才解甲.北伐遽投醪
渭水開營壁.祁山擁節旄
乾坤悲拆裂.荆棘誓鋤薅
遠結孫權援.親將仲達鏖
劉宗難再起.郭塢已長號
家國猶殷富.衣冠亦俊髦
中途亡轡策.束手類猿猱
事業垂千載.風流尚一陶
民思夔子國.廟枕蜀江皋
壽史徒譏議.裴碑自固牢
丹青嚴壯觀.松檜盡蕭騷
醜虜終爲患.長弓未見櫜
吁嗟擒縱術.祠下涕霑袍
