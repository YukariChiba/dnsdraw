賢爲萬人英.筆力挽萬牛
寶带腰萬丁.封及萬户侯
彼富一二數.其實富未周
君看清曲江.傑立萬富樓
山川占形勝.佳處横高秋
丈人披白帢.憑欄清兩眸
凛然無求姿.一洗驕氣浮
郿塢癡肉臠.金谷酒色囚
名均謂之富.涇渭實異流
余窮蓄一喙.得飽事事休
貧富若天淵.飽豈有劣優
此詩如橄欖.初嚼欲棄投
終然成可口.味永當見收
