悠悠白雲飛.戚戚感我情
白雲行四方.顧我豈憚行
投袂起番水.荷擔指宜城
所懷再踰秋.計以頃刻成
遠裝有書帙.貧囊無金籯
馬羸半徒步.僕瘦復兼程
天寒雪頻飛.山阻路少平
林端虎豹跡.驛後豺狼聲
我行有所懷.雖壯如孩嬰
入門旅愁破.侍席春風生
丁寧道懷感.惻怛一坐傾
我今授汝記.汝當以孝名
孝能事其親.榮亦及乃兄
乃兄久衰矣.山川倦遐征
歸與治爾田.我歸耦而耕
