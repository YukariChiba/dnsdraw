元鈞家成都.洪秀稟天質
紫微耀文采.青鎖聯近密
德全無所累.道在固不屈
暮年徙江湖.寓舍安蓬蓽
種花憐衛足.養烏愛均一
南軒幽興發.北牖高臥佚
福慶有諸郎.壽康踰七帙
循環視天理.一馬齊萬物
我進亦隨隨.衰白紆郡紱
屢聞曠達論.頓覺蒙陋失
秋風吹楚澤.黄葉弄蕭瑟
潭水凝練光.衡門刻霜骨
登樓足嘉景.分務饒暇日
且復相從游.新醅侑梨栗
