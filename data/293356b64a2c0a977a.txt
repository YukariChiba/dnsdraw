白日下駸駸.青天高浩浩.人生在其中.適時即為好.
勞我以少壯.息我以衰老.順之多吉壽.違之或凶夭.
我初五十八.息老雖非早.一閑十三年.所得亦不少.
況加祿仕後.衣食常溫飽.又從風疾來.女嫁男婚了.
胸中一無事.浩氣凝襟抱.飄若雲信風.樂於魚在藻.
桑榆坐已暮.鐘漏行將曉.皤然七十翁.亦足稱壽考.
筋骸本非實.一束芭蕉草.眷屬偶相依.一夕同棲鳥.
去何有顧戀.住亦無憂惱.生死尚複然.其餘安足道.
是故臨老心.冥然合玄造.
