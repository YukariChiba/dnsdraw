市聲故在耳.一原謝塵埃
乳竇響鐘磬.翠峰麗昭回
俯看行磨蟻.車馬度城隈
水猶曹溪味.山自思公開
浮圖湧金碧.廣厦構壞材
蟬蛻三百年.至今猿鳥哀
祖印平如水.有句非險崖
心花照十方.初不落梯階
我行暝託宿.夜雨滴華榱
殘僧四五輩.法筵歎塵埋
石頭麟一角.道價直九垓
廬陵米貴賤.傳與後人猜
曉躋上方上.秋塍亂萁荄
寒藤上老木.龍蛇委筋骸
魯公大字石.筆勢欲崩摧
德人曩來游.頗有嘉客陪
憶當擁旌旗.千騎相排豗
且復歌舞隨.絲竹寫煩哇
事如飛鴻去.名與南斗偕
松竹吟高丘.何時更能來
回首翠微合.于役王事催
猿鶴一日雅.重來尚徘徊
