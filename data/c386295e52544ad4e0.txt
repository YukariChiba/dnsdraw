羅浮山如萬石鍾.一股南走如渴龍
雷奔電邁遮不住.直抵海濱無去處
低頭飲海吐絳霞.舉頭戴著祝融家
珠宮玉室水精殿.萬水一日朝再衙
青山四圍作城郭.海濤半浸青山脚
客來莫上浴日亭.亭上見海君始驚
青山缺處如玉玦.潮頭飛來打雙闕
晴天無雲濺碎雪.天下都無此奇絕
大海更在小海東.西廟不如東廟雄
南來若不到東廟.西京未睹建章宮
海神喜我著綺語.爲我改容收霧雨
乾坤軒豁未能許.小試日光穿漏句
