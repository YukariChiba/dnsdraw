掀髯一笑天地間.八代文衰誰爲起
夷陵丹砂空自光.中山老兀夋不可使
一從麥秀獲麟臺.二千餘載無文字
謫仙豈無希聖心.誰其起予二三子
張君忽贈白雲句.墨妙筆精真可喜
宗師奇澀費吟噍.三讀方能得其意
奮髯蒼鼠色無冤.吐氣黑蛟雲可致
恨子初筵我旅酬.妙處安能爲摽指
懼遭掎摭不哦詩.畏觸禍刑寧作史
翰林主人子墨卿.昔也同盟今趣異
不見當年聖德詩.猶被他人呼怪鬼
慙君問我乞餘丸.安得錦囊出懷裏
丈夫蓋棺事始定.斯文固應付後死
試問涪翁餘七言.松苓臭味固相似
