水鳥山禽雖異名.天工各與雙翅翎
雛巢吞啄即一例.游處高卑殊不停
則有觜鈹爪戟勁立直眎者.擊搏挽裂圖羶腥
如此等色恣豪橫.聳身往往凌青冥
爲人羅絆取材力.韋韝綵綬懸金鈴
三驅不以鳥捕鳥.矢下先得聞諸經
超然可繼義勇後.恰似有志行天刑
鷗閑鶴散兩自遂.意思不受人丁寧
今朝櫂倚寒江汀.舂鉏翡翠參鵁鶄
孤翹側睨瞥滅沒.未是即肯馴簷楹
婦女衣襟便佞舌.始得金籠日提挈
精神卓犖背人飛.冷抱蒹葭宿煙月
我與時情大乖刺.祗是江禽有毛髪
慇懃謝汝莫相猜.歸來長短同羣活
