往君在太學.有類如何蕃
仁義積諸身.諸生知所尊
今君爲主簿.又類習鑿齒
不仁荆州士.四海名未已
誰云斗水渾.可養橫海鱣
澗壑雖阻深.松檜能參天
羣公頃爭薦.亦既陞初秩
似君許人物.豈計一階級
聖朝開文館.政爲時育才
似君此風骨.咫尺斯蓬萊
而我獨何者.瓦礫偶居後
縱加刻畫工.未救無鹽醜
古人重交契.今人顧不然
願君保金石.勿爲燥濕遷
飲君一巵酒.屬君千萬壽
更欲拘君船.江頭已無柳
