我曲非俗音.亦非正始音
閴然洞遺響.萬籟俱爲瘖
有弦不足彈.無弦不足尋
與之俱浮沈.適以冩我心
謝郎介潔彌明操.結喉深目蒼髯槁
劉生侯喜不相逢.弗聯石鼎歌南風
援琴速我城南道.爲我從頭冩懷抱
不是山林同苦心.更有阿誰彈得到
曲終月墮仍反聞.欲彈不彈心自論
小俟茶甘回齒頰.喚起胎仙舞三疊
