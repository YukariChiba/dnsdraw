月出度松嶺.露香非羽衣
肅肅夜氣清.蒼蒼烟徑微
川光浴秋容.蘿影挂夕輝
冰輪碾空闊.飛轍無因依
擬掬星渚波.恐觸天孫機
偓佺何時見.沆瀣聊獨揮
未應青霞志.即與素願違
稍休塵外軫.憩此巖下扉
清吟寫萬籟.妙想絕百非
不須河漢言.盡解紛華圍
飛仙亦戲劇.玄學乃庶幾
鰲山切丹極.歲晚行將歸
