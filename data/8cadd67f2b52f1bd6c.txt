或問魯直似不似.似與不似.是何等語
前乎魯直.若甲若乙.不可勝紀
後乎魯直.若甲若乙.不可勝紀
此一時也.則魯直而已矣
一以我爲牛.予因以渡河而徹源底
一以我爲馬.予因以日千里計
魯直之在萬化.何翅太倉之一稊米
吏能不如趙張三王.文章不如司馬班揚
頎頎以富貴酖毒.而酖毒不能入其城府
投之以世故豺虎.而豺虎無所措其爪角
則於數子.有一日之長
