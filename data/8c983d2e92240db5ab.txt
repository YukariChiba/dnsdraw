初正布新和.餘臘争近候
升騰陽力微.恇怯老陰鬬
江雲蕩空碧.疏雨沐清晝
林梢釋冬枯.土蘖壮春簇
萎蕤風日舒.刻畫山野秀
關關先春鳥.格磔弄晴咮
無人與調和.終日自嘲詬
唯君卜近適.過我許来就
遷延日屢蹉.嘆惜月復彀
人生誠多故.世事那可究
惟當自推置.障絕俗慮寇
休閑倘能偷.疏懶當自宥
徒行苟憚勞.借馬欲誰廏
清沽如定携.佳客可先購
勉之無使遲.梅蕚已堪齅
