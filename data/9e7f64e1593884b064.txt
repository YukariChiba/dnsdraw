昭臺一鏁無開扉.君恩易隨朝露晞
桃笙葵扇果何物.不長相保終奚爲
人言昭臺失其所.殆不知其得其死
當時嫁作將相妻.赤族之頃寧獨遺
父兮久持震主威.兄也景升豚犬兒
負芒之背潛生疑.禍萌驂乘渠莫知
君王持心亦太薄.滋蔓不圖惟稔惡
立無嗣續勸功臣.只書官氏標麟閣
將軍惜子如惜金.不爲長計誠何心
丈夫事業當驚世.區區烏足私家計
