丈室幽雲織翠微.盧生草堂雲作扉
陰崖絕壑鳥跡稀.扶藜縱觀拂雲霓
心知丹轂赤吾族.要須愛身如愛玉
三十六峰幽意足.何必鑒湖分一曲
老仙寧上登封壇.一夜蠒生雙足間
不知此圖筆筆妙.巖巒映带冰霜顔
集賢學士從省歸.僧床卧觀晝掩扉
繡鞍那補塵化緇.不如盧郎駕鴻飛
老色蒼顔今採薇.故山風煙常滿衣
眼明見此社中客.盡謝東阡與西陌
