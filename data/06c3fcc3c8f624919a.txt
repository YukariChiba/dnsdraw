節欲春秋交.寒暑爭愈悍
故知陰陽氣.盛極暑方變
七月庚伏末.困弱但流汗
天地一大爐.造物虐相玩
早衰虛實反.舉動多顛眩
安得甘露漿.鑿頂沃清灌
招提古浮圖.巋壯壓西甸
烈風無時休.寂陰却炎暵
幾有籃輿興.客來發我願
共遊不暇徐.到寺日未旦
童兒青芒屩.潔洒花雨散
斌駮溪石枕.凝滑水紋簟
張置相對卧.境閑心不亂
有時聞妙香.忽來傳靜飯
飽起摩腹行.看盡長廊徧
却呼竹窗僧.汲泉具茗椀
道在語嘿間.淺深隨所見
同將煩惱蠲.盡洗清凉觀
茲游豈無益.欲繼慎莫緩
