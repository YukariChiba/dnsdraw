古人養老食而酳.後人既飽須啜茗
唐稱陽羨顧渚茶.惠建之名猶未省
小團花𩊓矞雲龍.競巧爭妍動天聽
要之造化生萬物.甘苦酸鹽適其性
古來水品多異同.茶品知誰真得正
芽新火活善調湯.種類雖殊俱雋永
坡翁立論亦頗當.一貶一褒何太猛
北苑固爲天下最.未必餘茶盡邪懭
越山日鑄名最高.種在陽坡性非冷
父老不堪痛摧抑.待以奴隸心若鯁
草木端有地所宜.此品標奇惟一嶺
祇因雜取應人須.寖使虛名成畫餠
坡公殆未識吾真.真者如珠光自炯
白頭拾遺辨真贋.非是容心爲鄉井
寄來雙缶妙絕倫.病叟新嘗信僥倖
七碗自煎成水厄.笑看腹似支離癭
