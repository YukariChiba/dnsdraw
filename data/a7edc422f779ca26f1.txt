五月麦秋閩嶺寒.嶺頭風雨荔子丹
舊從圖畫見眉目.何曾生食知甘酸
天生尤物亦甚慳.路遠致之良復難
宮中妃子一破顔.猶須驛騎來長安
絳紗囊小欣乍識.晚上蘇臺醉瑤席
人如玉筍擘輕紅.詩似春雲驚坐客
書生饞相絕可憐.誦詩口角空流涎
何時遂作七閩客.日啖玉肌三百丸
猶勝窮愁杜陵老.暮年奔走巴山道
萬里瀘戎摘荔枝.一生辛苦無人知
