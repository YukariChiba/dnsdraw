至日陽初復.豐年瑞遽臻
飄颻初未積.散漫忽無垠
萬木青煙滅.千門白晝新
往來衝更合.高下著何勻
望好登長榭.平堪走畫輪
馬寒毛縮蝟.弓勁力添鈞
客醉看成眩.兒嬌咀且顰
虛堂明永夜.高閣照清晨
樹石詩翁對.川原獵騎陳
凍狐迷舊穴.饑雀噪空囷
此土偏宜稼.而予濫長人
應須待和暖.載酒共行春
