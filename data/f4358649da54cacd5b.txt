半夜一濯雨.斷夢失炎蒸
汗甑不復鼓.蚊雷爲之停
逡巡萬竅號.破窗風如傾
絺帷强主宰.庭砌已滿盈
極護老稚奔.懽呼閭里情
但覺萬里返.浩蕩隨滄溟
掠眼纔閃爍.劈耳俄掀轟
豈暇計飄溺.且護嬰兒驚
小休月在戶.却視斗挂甍
唧唧與啾啾.次第先秋鳴
粵從臘雪後.旱魃苦自明
焦枯病三農.芽田不滋榮
隴畝半坼裂.几席饒蠅虻
端若一大難.眊焉猶宿酲
點我讀書燈.凉宵聊與征
庶几簡牘中.暫寓蠻觸爭
