疊石稜層萬尋碧.老仙自作琉璃宅
翛然一徑出人寰.北斗三臺無咫尺
大巖杳杳吞滄溟.小竇疏疏吐朝日
芙蓉羃瀝乳成花.鱗鬣摧頹龍蜕骨
危弦脆管遞仙飇.爛錦輕綃變雲物
二李能書玉鈕懸.僭鋹未是真王質
人亡國變今幾年.唯有文章記崷崒
勝游况遇中郎孫.詩擬杜陵相彷彿
洪河噴作三門流.突騎長驅五千匹
令人驚嗟但縮手.近世雄豪無此筆
不唯險韻難追攀.學道輸君先得一
