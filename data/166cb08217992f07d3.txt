夷吾相桓公.豈復偶際會
觀其平生心.身已有所委
天方困生民.弔伐實在己
求居寓所欲.糾與白等耳
堂堂東海邦.內政謹疆理
南荆北達燕.玉幣走千里
仲尼免左衽.自以身受賜
孟軻聖之偶.非薄良有謂
彼狂後世儒.詆毀恣輕議
嗟哉不量分.詎解聖賢意
區區彼商鞅.操術良非是
爲法昧所從.以身受其弊
