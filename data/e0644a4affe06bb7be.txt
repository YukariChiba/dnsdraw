炎風駕京塵.久旱氛祲惡
羲和鞭日車.光焰赫飛躍
群生困熬暴.嘉穀坐焦灼
高堂袒裼卧.汗下如鞭索
安知於此時.乃見嘉樹落
狂飄隨烟雲.急灑動林薄
蕭然宇宙間.昏霧一疏瀹
雖忻意暫豁.所嘆施未博
雷霆司天令.何乃久寂寞
微陰雖自復.陽亢不爲却
安得躋帝閽.一鼓造化橐
太上方厲政.進賢登謇諤
日將太平近.此變不應作
吾徒勿咨嗟.坐看雨時若
