幽人睡正熟.不知江雨來
驚風颯然起.聲若山嶽摧
起坐不復寐.萬感集老懷
憶年十四五.讀書松下齋
寒夜耿難曉.孤吟悄無儕
蟲語一燈寂.鬼啼萬山哀
雨聲正如此.壯心滴不灰
即今踰知命.已先十年衰
不知後此者.壯心肯更回
舊學日疏蕪.書冊久塵埃
聖處與天似.而我老相催
坐念慨未已.東窗晨光開
