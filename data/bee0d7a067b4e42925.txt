高詞棄浮靡.貞行表鄉閭.未真南宮拜.聊偃東山居.
大藩本多事.日與文章疏.每一睹之子.高詠遂起予.
宵晝方連燕.煩吝亦頓祛.格言雅誨闕.善謔矜數餘.
久局思遊曠.窮慘遇陽舒.虎丘愜登眺.吳門悵躊躇.
方此戀攜手.豈雲還舊墟.告諸吳子弟.文學為何如.
跡與孤雲遠.心將野鶴俱.那同石氏子.每到府門趨.
