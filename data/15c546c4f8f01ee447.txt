簇雲行太虛.作霖自天意
凉氣入郊坰.通宵喜不寐
鼕鼓喧銅駝.鯨鐘韻蕭寺
遲明上層樓.羽扇端可棄
萬象奔空來.攬之入詩思
七椀有餘清.一觴成徑醉
倒着白接䍦.飄蕭新出笥
客有可人姿.終規聊見志
樂飲雖及辰.沈酣非所恣
主人雲夢胸.綽有容物智
溫顔起謝客.博哉斯言利
平生千金軀.於此肯嘗試
逡巡掃鉅篇.華衮酬一字
觀者嗟賢王.不以儒爲戲
