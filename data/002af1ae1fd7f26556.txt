未有大撓書.先有伏羲易
古人尚卜筮.今人信命術
八卦與五行.皆自河圖出
易中元有命.道一萬事畢
卦義六十四.蕭君得其一
江湖旅瑣瑣.談命以巽入
人情愛委曲.喉舌嫌棘棘
言言依忠孝.君平意未失
我生獨骯髒.動取無妄疾
是有命流行.誰隕復誰詘
安能從兒女.朝夕談昵昵
若卦有人買.不妨君賣直
