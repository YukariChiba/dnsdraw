劉侯少慷慨.天馬脫馽羈
一官不得意.州縣老委蛇
新居當中條.牆屋稍補治
疏軒以睡名.從我遠求詩
朝廷法令具.百吏但循持
又况佐小邑.有才安所施
賦租如簿領.獄訟了鞭笞
翛然即高枕.於此樂可知
王官有空谷.隠者常棲遲
拂榻夢其人.亦足慰所思
嗟予久留連.竊食坐無爲
浩歌臨西風.更欲往從之
