君不見馬伏波.後車薏苡珠璣多
又不見章臺秦璧非有疵.相如謬使秦人疑
匡章不孝通國非.世無孟子知者誰
惜君高材兼衆美.完德從來速招毀
含沙怒欲陰中之.剛引涇流汙清泚
輕雲捲盡天日明.容光竅穴無潜形
刮磨玉瑩冰雪凝.楚人謾費塗丹青
齊庭有鳥久不鳴.會須一舉天衢亨
北溟欻起風雷驚.修鱗巨鬣隨波輕.不須回首顧潜鯨
好乘扶搖九萬里.奮迅六翮飛南溟
