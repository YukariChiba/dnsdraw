胸次飽丘壑.乃覺軒裳輕
舉世沈湎時.勇退公早醒
十年烟雨簑.手種松杉成
蒼根鬰寒霧.老色入戶庭
棲心不爭地.似欲畢此生
那知戎馬際.亦使山房驚
四海方蕩潏.積骸盈破城
公豈失策者.獨留枯槁形
賊舟會稍遠.請復安柴荆
暗泉雜夜雨.稚笋肥晨烹
起予歸去來.故山今可行
胡爲困羈旅.浩歎常吞聲
