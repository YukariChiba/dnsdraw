瘦馬徐行三百里.撲撲黄塵眼雙眯
手攜簿法趨使臺.惟恐瑕玼煩摘指
藍衫慼慼走廊廡.與坐撫循顔色喜
琅琅先誦荆州吟.醉來捉住鯨魚尾
如今無復氣凌雲.垂首低徊逐泥滓
須臾又忘按察尊.羅列壺觴瞰池水
圓荷翻風碧玉軟.幽鷺得魚團雪起
正當煩暑浩如秋.更聽高談清入髓
君臣會合前世無.朝廷萬事圖新美
甲花照日御營寒.胡命懸絲朔風裏
自嗟雖老力未衰.命未遇知甘擯死
南山射虎竟殘年.不得封侯亦徒爾
感君欲引西江波.涸轍行將脱螻蟻
功名成就須報恩.莫道江南無壯士
