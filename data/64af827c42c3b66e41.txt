精一傳心妙.文明撫運昌
乾坤歸獨御.日月要重光
不值亡胡歲.何由復漢疆
遽移丹極仗.便上白雲鄉
九有哀同切.孤臣淚特滂
詎因逢舜日.曾得厠周行
但憶彤墀引.頻趨黼坐旁
衮華叨假寵.縞素識通喪
似有鹽梅契.還嗟貝錦傷
戴盆驚委照.增秩待行香
手疏攄丹悃.衡程發皂囊
神心應斗轉.巽令亟風揚
未答隆儒厚.俄聞脫蹝忙
此生知永已.沒世恨空長
內難開新主.遄歸立右廂
因山方慘澹.去國又愴惶
疾病今如許.形骸可自量
報恩寧復日.忍死續殘章
