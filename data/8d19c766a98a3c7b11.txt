哲公金陵來.神韻自孤秀
京華三十春.高節愈幽茂
烜赫公卿門.道俗日奔走
自非趣尚合.一息不相就
慷慨賢豪士.波溢千金富
蔬飯苟有餘.秋毫未嘗受
嚻呶不可變.堅白如瓊琇
居然尚愁寂.終厭塵土臭
忽思香爐雲.薈蔚冠孤岫
振衣尋昔遊.煙霞宛如舊
絡木藤蔓長.攫石松根瘦
瀑泉響夜壑.乳管添春竇
茅茨蔭方丈.宴坐度清晝
几席雨奇花.階除馴猛獸
方知物外樂.回視人寰陋
慎勿露聲光.愚迷將輻湊
