楚澤隠巫山.翠壁開鴻濛
萬流束長峽.怒浪日簸舂
朝暉澹高唐.巖阿閟彤宮
罘罳散烟霧.榮光繞長虹
恭聞雲華君.少陰體沖融
受道紫清闕.飛化凌三空
徜徉江海上.千騎馳蒼龍
羽節回天津.央央弭層峰
悽惻下土人.昏墊無所容
寶書授神禹.百靈倏奔從
蛟螭委鞭策.山川奠西東
九州免爲魚.遂成萬世功
嗟余晚聞道.蓬心蔽倥侗
維舟垂崖邊.再拜望遺蹤
嶙峋山頭石.雲衣尚溶溶
縹緲玉瑛臺.如在指顧中
童律不可問.至言誰擊蒙
仰首天壇下.松柏悲回首
