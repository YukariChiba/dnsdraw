大道常在目前.雖在目前難覩
若欲悟道真體.莫除色聲言語
言語即是大道.不假斷除煩惱
煩惱本來空寂.妄情遞相纏繞
一切如影如響.不知何惡何好
有心取相爲寶.定知見性不了
若欲作業求佛.業是生死大兆
生死業常隨身.黑闇獄中未曉
悟理本來無異.覺後誰晚誰早
法界量同太虛.衆生智心自小
但能不起吾我.湼槃法食常飽
