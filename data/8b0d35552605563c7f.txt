贅疣在予手.累久至三四
初視君外物.於意不能置
居閑或灸灼.已沒出復繼
贅出與贅沒.曾莫生死異
天地贅一氣.萬物贅天地
贅復贅於人.小大而已矣
人之於爲贅.作爲有大盩
至理本無事.破真以爲僞
善惡亂大性.賞罰亂大治
宮徵亂大聲.青黄亂大賁
寸尺亂大刑.酸鹹亂大味
大樸如瘡疽.空虛無完理
天地不爾仇.爾獨贅之計
耻指不若人.孟子其有謂
志小略其大.殆非達者意
棄火復投艾.兩忘吾贅贅
