眾仙仰靈範.肅駕朝神宗.金景相照曜.逶迤升太空.
七玄已高飛.火煉生珠宮.餘慶逮天壤.平和王道融.
八威清遊氣.十絕舞祥風.使我躋陽源.其來自陰功.
逍遙太霞上.真鑒靡不通.
逸轡登紫清.乘光邁奔電.閬風隔三天.俯視猶可見.
玉闥摽敞朗.瓊林鬱蔥蒨.自非挺金骨.焉得諧夙願.
真朋何森森.合景恣遊宴.良會忘淹留.千齡才一眄.
三宮發明景.朗照同鬱儀.紛然馳飆欻.上采空清蕤.
令我洞金色.後天耀瓊姿.心協太虛靜.寥寥竟何思.
玄中有至樂.淡泊終無為.但與正真友.飄颻散遨嬉.
稟化凝正氣.煉形為真仙.忘心符元宗.返本協自然.
帝一集絳宮.流光出丹玄.元英與桃君.朗詠長生篇.
六府煥明霞.百關羅紫煙.飆車涉寥廓.靡靡乘景遷.
不覺雲路遠.斯須游萬天.
扶桑誕初景.羽蓋淩晨霞.倏欻造西域.嬉游金母家.
碧津湛洪源.灼爍敷荷花.煌煌青琳宮.粲粲列玉華.
真氣溢絳府.自然思無邪.俯矜區中士.夭濁良可嗟.
瓊台劫萬仞.孤映大羅表.常有三素雲.凝光自飛繞.
羽幢泛明霞.升降何縹緲.鸞鳳吹雅音.棲翔絳林標.
玉虛無晝夜.靈景何皎皎.一睹太上京.方知眾天小.
灼灼青華林.靈風振瓊柯.三光無冬春.一氣清且和.
回首邇結靈.傾眸親曜羅.豁落制六天.流鈴威百魔.
綿綿慶不極.誰謂椿齡多.
高情無侈靡.遇物生華光.至樂無簫歌.金玉音琅琅.
或登明真台.宴此羽景堂.杳靄結寶雲.霏微散靈香.
天人誠遐曠.歡泰不可量.
爰從太微上.肆覲虛皇尊.騰我八景輿.威遲入天門.
既登玉宸庭.肅肅仰紫軒.敢問龍漢末.如何辟乾坤.
怡然輟雲璈.告我希夷言.幸聞至精理.方見造化源.
二氣播萬有.化機無停輪.而我操其端.乃能出陶鈞.
寥寥大漠上.所遇皆清真.澄瑩含元和.氣同自相親.
絳樹結丹實.紫霞流碧津.以茲保童嬰.永用超形神.
