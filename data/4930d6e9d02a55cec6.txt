禦疾如治河.但當導之東
下流既有歸.自然行地中
養生如藝木.培植要得宜
常使無夭傷.自有干雲時
我少本多疾.屢亦頻危殆
皇天實相之.警告意有在
中年棄嗜慾.晚歲節飲食
中堅却外慕.魔盛有定力
死生雖天命.人事常相參
茫茫九衢中.百禍起一貪
郊虛暑雨餘.巾墮脚不襪
高卧北窗凉.超然寄疏豁
