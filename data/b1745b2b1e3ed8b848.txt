李郎江西彥.傑出天與才
勉齋恨得晚.垂絕傾所懷
朅來復入閩.吾道歎已乖
延平有書社.四儒孔門儕
地勢得爽塏.山川似天開
群賢爲一至.君至亦少諧
所讀唯聖經.坦然疑無猜
藜藿足可飽.窗几無餘埃
樂天復安土.何有羈旅哉
所望講究精.南山賦臺來
如何苦吟僻.却與長吉偕
昔人三百篇.詞達謝剪裁
那用愁肝腎.推敲費安排
請尋顔氏樂.兀兀坐書齋
