人生如寄客.况復真客宦
南舟與北車.來往若征雁
殘暑赴西雍.冉冉忽秋晏
三徙乃定居.什物旋營辦
騰移費負挈.猶恐僕夫訕
幕府文書稀.食息有餘閒
短才乏所補.公給浪蒙豢
懼辜主人恩.從事不敢慢
南軒有佳趣.流渠瀉幽澗
潺潺無時休.弄水悅童丱
關中氣候晚.時菊始云綻
亦有終南雲.朝暮生顧盼
浩歌一樽酒.常分任鵬鷃
