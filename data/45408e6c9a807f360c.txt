清溪曲曲抱山斜.遶溪十里薔薇花
春風吹香襲人骨.乾紅淡白相交加
眼睛眩晃不能視.爛如赤日凌朝霞
時有扁舟向中下.共疑來處從仙家
于時邀我臨流飲.下踞大石盤犬牙
平生意氣一快論.屈指世務還驚嗟
酒酣襞紙探强韻.胡塗醉字成亂鴉
侵更把火入官舍.下馬猶吟詩各誇
何言花落悲人世.只見溪流度歲華
今年初夏我復至.深叢晚艷餘孤葩
山川故物依然在.惟子別路幽明賒
想象音容杳何許.桂旗獵獵隨雲車
悲來獨坐蔭芳樹.涕淚揮灑霑黄沙
行人怪我愛溪水.那知此恨無邊涯
