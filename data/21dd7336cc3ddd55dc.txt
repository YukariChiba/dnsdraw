廢村多年樹.生在古社隈.為作妖狐窟.心空身未摧.
妖狐變美女.社樹成樓臺.黃昏行人過.見者心裴回.
饑雕竟不捉.老犬反為媒.歲媚少年客.十去九不回.
昨夜雲雨合.烈風驅迅雷.風拔樹根出.雷劈社壇開.
飛電化為火.妖狐燒作灰.天明至其所.清曠無氛埃.
舊地葺村落.新田辟荒萊.始知天降火.不必常為災.
勿謂神默默.勿謂天恢恢.勿喜犬不捕.勿誇雕不猜.
寄言狐媚者.天火有時來.
