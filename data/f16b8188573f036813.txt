伏生年九十.腹貯秦坑書
終童年十八.手擲漢關繻
一老一妙年.智勇夫何如
兩皆濟南人.稟受風氣殊
乾坤妙融結.山水清有餘
鍾賢代不乏.一變可魯儒
吾友子張子.世於此焉居
烏哺奉甘旨.鵷行贊都俞
將指許假道.榮哉兼熊魚
甲此一都會.築堂冠蓋趨
萬象納戶牖.八荒來庭除
陽丘古邑南.均是宅一區
粗中必有精.所見獨異諸
人見花與竹.我見皆道腴
彝鼎日玩弄.簡冊日卷舒
拔出形器上.漉水月本無
譬若椰子腹.中有萬卷儲
何必西域賈.剖股藏明珠
矢詩說解悟.指天撮空虛
何如登君堂.嘯傲傾觴壺
