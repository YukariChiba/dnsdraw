竹馬交游早.星軺會遇難
行年均坎坷.撫己共悲酸
鳳去鍾山暝.龍沉洛水寒
朝廷新日月.風俗舊衣冠
佳郡分符印.修途振羽翰
樽醪千蟻汎.樓瓦萬鱗蟠
直節堅逾柏.忠心赤奪丹
才華僉論著.功業鼎銘刊
賤子初投穽.收身即棄官
生涯添鬢雪.歲序走江湍
造膝思陳榻.論詩愧杜壇
鷦鷯信微物.聊假一枝寛
