始我窺山中.早與梅花期
低回遂四十.種樹計已遲
樵夫致遠枿.園官送新枝
故土謹包裹.深根屢培滋
連宵霢霂雨.迨此初陽時
繞徑一百樹.撫視如嬰兒
古來橫斜影.老去乃崛奇
嗟爾生也晚.笑我行且衰
世人非金石.或作千年資
轉眼共零落.較此不更癡
有情且寓賞.勿著喜與悲
青赤粲點白.一笑唱吾詩
百年霜雪過.好者知爲誰
