達官視貧賤.遼絕間天壤
門墻奥莫窺.鼎茵恣居享
令行雷風前.氣吐虹霓上
陋彼衡門流.揮斥同草莽
堂堂吳蜀州.浩氣深涵養
毫端掃千軍.胸次包萬象
驕色盡耘耡.儒林植標榜
自憐爨下焦.亦值知音賞
方當出肺肝.晨夕趨函丈
金闕佇公歸.無由挽輪鞅
拭目上巖廊.獻納攄忠讜
網羅寒畯姿.直道光吾黨
