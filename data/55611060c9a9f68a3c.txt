太湖中心洞庭山.千巖萬壑高孱顔
風濤舂撞自太古.漱成樂石如雕剜
玲瓏中空窮變態.奇奇怪怪羅滄灣
良工巧手琢威鳳.片雲承足同飛翻
叩之五聲八音足.疑有僊風摇珮環
月卿蜚聲塞宇宙.文如九苞瑞世間
祇今在治真若鳳.朝陽一鳴聞九關
先從鵷閣掌帝制.徑上鸞臺領朝班
德既不衰石不泐.祝公遐壽如彭籛
