我行黟歙間.山隴如黏蠔
澗水互縈繞.路石何墝嶅
深谷四無景.峻嶺干雲霄
朝行嵐氣合.暮宿怪禽號
吾雖一險夷.無乃徒御勞
及兹夏潦漲.弭節俯江臯
試命具舟檝.聊以釋煩囂
巨浸與天永.東流日滔滔
來檣與去櫂.倐忽馳千艘
進舟枕席間.舟子巧所操
江山遞隱見.景物資遊遨
頗同謫仙人.醉著宫錦袍
長嘯倚柁樓.軒然詠離騷
心隨八極遠.身逐秋鴻髙
風帆擘巨浪.大櫓駕雲濤
百里須臾間.千里不崇朝
快哉可以賀.把酒持蟹螯
