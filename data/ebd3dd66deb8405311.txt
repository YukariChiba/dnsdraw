嘉魚薦宗朝.靈龜貢邦家
應龍能致雨.潤我百穀芽
蠢蠢水族中.無用者蝦蟇
形穢肌肉腥.出沒於泥沙
六月七月交.時雨正滂沱
蝦蟇得其志.快樂無以加
地既蕃其生.使之族類多
天又與其聲.得以相諠譁
豈惟玉池上.汚君清冷波
可獨瑤瑟前.亂君鹿鳴歌
常恐飛上天.跳躍隨姮娥
往往蝕明月.遣君無奈何
