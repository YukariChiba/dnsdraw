積雪閟窮巷.天寒四岑寂
常時能來人.今茲亦絕迹
探囊理文書.卷軸浩堆積
歲序往不留.其人或成昔
忽如二三子.共此笑言適
我遊皆可人.回也實莫逆
詩句何軒軒.有若風中翼
使我多聞知.令我手不釋
聞君不作官.作官固無益
由來全生士.不以時世激
請問紫芝翁.寧知五鼎食
開門望四野.天地漫無隙
老鷹凍不飛.何由寄消息
