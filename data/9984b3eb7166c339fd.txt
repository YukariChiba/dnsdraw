人生不相知.白頭反如新
知心不在久.覿面還成親
况我五安師.二妙俱可人
元龍百尺樓.人物誰與鄰
風流小安豐.玉樹高嶙峋
聯翩兩竹輿.訪我南坡春
遂遣小叔雅.娛此照坐賓
王春三月雨.浸浸如遊塵
是日天爲喜.霽色明清晨
各携古錦囊.共出畫苑珍
太邱重千載.高標澹風神
丹鉛表丘壑.制度殊冠巾
淵明擷秋菊.醉面玉色勻
龍眠賦遠遊.濯髪天池濱
二老不並世.異世真同論
當年天廄馬.調御皆服馴
絕域來象龍.地行俱麒麟
老眼閲神駿.摩挲得逡巡
客意亦復悦.領我杯中醇
尚苦江夏帖.入我幽夢頻
倒篋倘有意.叩門君勿嗔
