昔愛屏作山.今愛山作屏
還曲不可數.兩目徒熒熒
須臾背負巘.恍惝面對陘
屯聚陣脚馬.羅列仙女軿
秀色非有無.花氣自芳馨
翠麓下靡靡.危峰上亭亭
借問深幾何.飛鳥中暫停
衆異者明孔.白晝觀辰星
霜令殊未酷.黄蘂間青青
連岫鏁寶符.重壁藏修靈
世俗那得見.見形不識形
言念朗法師.於此老禪扃
應化今何到.空餘虎上經
我如夢中遊.夢夢入杳冥
爾來塵滓醉.不覺一朝醒
下山如夢斷.獨疑在茅廳
朝雲到人世.飄飄細雨零
