我兄昔高第.時論推捷敏
由也政事科.五人實親近
古者邦諸侯.今之縣令尹
試材非不難.善政知所藴
投虛刃若新.利刜鐘已泯
遂馳能者聲.肯作俗士窘
高堂久頹挫.往者嘗隠忍
即事新棟梁.開軒凌隠嶙
後凋拔天材.破的見標準
山川濯襟塵.藥餌紆客軫
嗚呼九州間.勝事豈有盡
向觀松檜姿.稍欲死蒿堇
始知巖穴士.自古須汲引
願賦嘉樹詩.爲公廣招隠
