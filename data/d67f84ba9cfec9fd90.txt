嗟哉寄生樹.微根不自立
矗矗棲林壑.森森動原隰
本非梁棟材.唯有禽鳥集
縱逃千斧侵.寧免寒暑襲
一朝失所託.早暮不相及
人生同此寄.百年一呼吸
濕沫偷呴濡.疏漏强綴葺
未能與物化.安悟此機入
吾每歎吾生.憂思繼以泣
託根非其所.舉世淪以習
老枝年歲晚.病葉風雨急
神山眇何許.瑶草不可拾
