曜靈速天機.四序如轉蓬
行行早求道.咄咄就禿公
南紀卧徐穉.丹沙媿葛洪
婆娑一宇宙.萬物閱雌雄
得興頗賦詩.詩成亦何工
跫然張公子.玉山映寒葱
軟語啟皓齒.擲麈生清風
謫仙爲酒事.瓠壺清若空
相視一笑粲.聖處此樂同
敞榭細履愜.別墅幽逕通
微漪媚清池.輕颸泛寒叢
悠然物外賞.未覺人間窮
何有於我哉.請館季孟中
