平昔懷壯觀.欲浮滄海遊
乖暌未即去.歎恨成淹留
縱步越山頂.危亭停斗牛
顧視東北軒.烟雲莽浮浮
氣象凌萬有.心膽森相投
暫欣區霧明.三江如带流
信哉天地大.蕩蕩難爲侔
迤邐睨山川.微茫使人愁
春曉看晴旭.秋宵懸玉鈎
未遂逢海若.空然想蓬丘
老氏患有身.安得六翮修
終期赤松輩.敖蕩成蛟虬
