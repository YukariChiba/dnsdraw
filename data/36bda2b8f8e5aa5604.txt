書生賦命艱.舉步得憂患
敢論得意事.一笑亦有限
南征度閩嶺.西戍歷蜀棧
吳江聽唳鶴.淮浦送歸雁
歸來耕故山.暮雨泥沒骭
群鴉下空陂.黄犢鳴絕岸
索飯閔兒啼.乞墦虞妾覸
一裘三十年.破裂不受綻
欲添一把茅.百計亦未辦
大兒急親養.辛苦就遠宦
間出冒虜塵.短甲中夜擐
小兒奉親歡.野果采溪澗
勉使就微祿.未對涕先潸
觀汝兄弟意.豈復厭藜莧
兄歸弟不出.定省同夜旦
