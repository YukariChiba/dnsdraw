昆吾道遠不復通.世傳切玉誰能窮
寶刀近出日本國.越賈得之滄海東
魚皮装貼香木鞘.黄白間雜鍮與銅
百金傳入好事手.佩服可以攘祅凶
傳聞其國居大島.土壤沃饒風俗好
其先徐福詐秦民.采藥淹留童丱老
百工五種與之俱.至今器用皆精巧
前朝貢獻屢往來.士人往往工辭藻
徐福行時書未焚.逸書百篇今尚存
令嚴不許傳中國.舉世無人識古文
嗟予乘桴欲往學.滄波浩蕩無通津
令人感嘆坐流涕.鏽澀短刀何足云
