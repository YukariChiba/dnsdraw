抱疾伏田里.晨昏結煩憂
如彼衣上垢.歲久不可漱
忽聞車馬音.來過吾廬幽
相見一長慟.悲風爲遲留
張燈具餐飯.涕泗稍復收
南堂夜相對.油然破離愁
雖無盈樽酒.清論代獻酬
高篇璨成誦.輸寫殊不休
婆娑雙鳳凰.飛舞光彩浮
忽然變瑰怪.風霆拔金虯
傾聽魄已悸.何暇測其由
君家門閥大.先世勤令猷
晉公典冊文.太尉廊廟謀
子孫今多才.信矣陰德流
還轅欲何語.贈子詩聿修
