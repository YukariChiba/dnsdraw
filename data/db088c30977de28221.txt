恒山鎮朔野.積翠凌太虛
中有仙子宅.霞光抱雲居
怡怡伯陽姥.八十顔猶朱
神交殷玉女.祕字傳金書
逍遥人間世.靜壽仙者徒
令子返烏哺.專城綰菟符
金章映彩服.錦障承雕輿
前有命婦掖.後有玄孫扶
春風溢慈幄.曉日暉慶圖
海桃摘霞實.靈芝掇雲腴
南山爲爾壽.北斗爲爾𣂏
人生天壤內.菽水歡有餘
矧茲壽且貴.身與五福俱
厚德獲隆報.彼蒼默相孚
詩人頌燕喜.此樂不可渝
