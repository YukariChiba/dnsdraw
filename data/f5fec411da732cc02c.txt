白水流今古.青山送死生.驅馳三楚掾.倏忽一空名.
金玉埋皋壤.芝蘭哭弟兄.龍頭孤後進.鵬翅失前程.
愁變風雲色.悲連鼓角聲.落星辭聖代.寒夢閉佳城.
伊昔來江邑.從容副國英.德逾棲棘美.公亞飲冰清.
大廈亡孤直.群儒憶老成.白駒悲裏巷.梁木慟簪纓.
隴遂添新草.珠還滿舊籝.蒼蒼難可問.原上晚煙橫.
