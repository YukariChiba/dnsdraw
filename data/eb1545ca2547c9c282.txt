湖水浸坤軸.湖光混太清
風來縠紋起.夜靜鏡奩平
初訝琉璃軟.還疑組練橫
微茫連澤國.瀲灩蹙寒汀
破碎翻千月.泓澄印萬星
雨來添點綴.日射鬭晶熒
橋影虹垂澗.杉陰幕覆亭
魚跳全薦玉.山卧半沈青
小泛依吳榜.長謠任楚萍
擠排李白醉.勾引屈原醒
暇日宜呼客.平時好濯纓
吟哦萬景集.未足稱詩情
