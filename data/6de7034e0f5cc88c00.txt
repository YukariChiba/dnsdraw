達人與道運.投迹繫所逢
在治信若鳯.處幽固猶龍
外物紛屢變.中扃豁兼容
乃知雲夢區.未足嬰其胸
明公蹈康濟.茲世已陶鎔
優游就偃息.暇豫奏時雍
高齋危舍字.數畝環崇墉
虛軒便炎夏.奥室宜隆冬
采真混出處.造適觀羲農
玩名肆獨樂.怙勢輕萬鍾
越人起丹穴.子房去赤松
材爲用見循.道以世難從
古事何昭昭.斯民積顒顒
獨應甘棠樹.方使來者封
