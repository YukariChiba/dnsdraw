頭上雲俱黑.一片雨浪浪
慘澹隠高樹.霏微迷綠楊
冷冷添澗水.點點落危檣
簾捲山流翠.郊虛草自香
靜嫌聲間竹.醉愛爽凝觴
殿閣羅閒扇.池亭送嫩凉
荷珠圓復碎.蘭芷脆還芳
拂埃亂天際.度雲喧草堂
乘空曳輕練.向晚洗炎光
幽徑荒苔滑.短簷飛鳥忙
湛湛翻萍影.溶溶浸柳塘
無心留石洞.有夢惱襄王
暝色欺明月.高飆透薄裳
入更生闃寂.欹坐訝清商
潤氣清湘簟.徘徊怯繡牀
