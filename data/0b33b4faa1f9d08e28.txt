漢室火符熄.羣雄起縱横
兩京蕩爲墟.萬里無農耕
曹操劫神器.欲竊禪讓名
吳蜀恥北面.鼎峙方戰爭
殺人如鱠魚.天地厭血腥
至今武昌邑.尚傳吳主城
長江吞八極.圓壇窺杳冥
想當禋郊時.志勇掃攙搶
燔柴封玉牒.冠弁羅公卿
登山錫宴喜.日光爛旗旌
寧知後嗣弱.壯業竟無成
空餘舊基址.千載未欹傾
常時屢掩卷.每讀涕泗盈
而况泊舟檝.披榛自徑行
霸圖何所見.芳草與雲平
晚浪淙石脚.猶疑兵甲聲
