吾聞黃帝鼓清角.弭伏熊羆舞玄鶴
舜持干羽苗革心.堯用咸池鳳巢閣
大夏濩武皆象功.功多已訝玄功薄
漢祖過沛亦有歌.秦王破陣非無作
作之宗廟見艱難.作之軍旅傳糟粕
明皇度曲多新態.宛轉侵淫易沈著
赤白桃李取花名.霓裳羽衣號天落
雅弄雖云已變亂.夷音未得相參錯
自從胡騎起煙塵.毛毳腥羶滿咸洛
女爲胡婦學胡妝.伎進胡音務胡樂
火鳳聲沈多咽絕.春鶯囀罷長蕭索
胡音胡騎與胡妝.五十年來競紛泊
