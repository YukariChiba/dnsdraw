羨君詩格雄.非謂文勝質
長篇自博雅.短語亦温密
筆端時一揮.鋒利不少屈
高情寓祥雲.幽意及疏蓽
豪縱嘆李賀.難以憲度一
窮愁傷孟郊.不欲懷抱佚
鋪陳黄堂上.一案凡幾帙
先倡乃前輩.形容何以物
瑁圭施華藻.錦段副朱紱
測海至千仞.穿楊無一失
寶器藏巨劍.古聲發瓊瑟
鳯羽翔德輝.龍種搜駿骨
嗟予澤畔吟.繼唱輒連日
果牓誤收采.小榛齊大栗
