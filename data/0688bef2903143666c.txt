奎壁光芒久聚東.奏篇入獻大明宮
胸中抱負經綸業.筆下鋪張造化功
四海高名如日揭.一襟和氣與春融
誰知正大傳家學.惟有擎拳體國忠
華踐峻登羣玉表.清脩屹立急流中
校讐正對青藜月.關陝俄分畫戟風
自喜合簪方衮衮.不堪分袂大怱怱
送君悵望雲帆別.顧我凋殘雪鬢蓬
戢羽孤棲憐鶴病.脫身高舉羨冥鴻
星躔已應魁三象.天路須知尺五通
箬水臘前新蟻綠.橘洲霜後巨螯紅
清談岸幘聊遊戲.獻納歸班萬口同
