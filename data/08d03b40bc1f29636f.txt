晉家南渡日.此地舊長安.地即帝王宅.山為龍虎盤.
金陵空壯觀.天塹淨波瀾.醉客回橈去.吳歌且自歡.
地擁金陵勢.城回江水流.當時百萬戶.夾道起朱樓.
亡國生春草.離宮沒古丘.空餘後湖月.波上對江州.
六代興亡國.三杯為爾歌.苑方秦地少.山似洛陽多.
古殿吳花草.深宮晉綺羅.並隨人事滅.東逝與滄波.
