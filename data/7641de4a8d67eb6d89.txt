昔也壽皇時.蓋以戰而守
强敵難得志.和書驛使走
持循四十年.罔敢爲戎首
世道倏升降.甲兵忽在手
輕舉將畧疎.彼彊反歸咎
遂令北伐篇.小大皆滅口
不憚累金繒.祇願和好久
廟算屬仁賢.尊事貴黄耈
祖宗締創深.施澤等高厚
朝班上青瑣.憂國合細剖
行行遠家林.寒露濕蕪柳
無惡夸毗兒.無哂拓落叟
何須莫吟詩.何須力飲酒
