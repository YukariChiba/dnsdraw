穆然而肅.毗尼藏也
熙然而溫.同塵相也
默然而說.法中龍象也
知文知武.染衣將相也
淵然而深.飽儒術也
悠然而思.入詩律也
鉢囊如空.不受實也
室中生光.無長物也
十有七年.爲法城塹也
五十八夏.圭璋無玷也
斬然而秀.出火宅也
漻然而化.薪火息也
子孫繩繩.奉承丹青
眸子睟明.吾觀其役物之智
袖手微笑.人挹其臨財之清
