大雞昂然來.小雞竦而待.韓愈
崢嶸顛盛氣.洗刷凝鮮彩.孟郊
高行若矜豪.側睨如伺殆.韓愈
精光目相射.劍戟心獨在.孟郊
既取冠為胄.複以距為鐓.天時得清寒.地利挾爽塏.韓愈
磔毛各噤z9.怒癭爭碨磊.俄膺忽爾低.植立瞥而改.孟郊
腷膊戰聲喧.繽翻落羽皠.中休事未決.小挫勢益倍.韓愈
妒腸務生敵.賊性專相醢.裂血失鳴聲.啄殷甚饑餒.孟郊
對起何急驚.隨旋誠巧紿.毒手飽李陽.神槌因朱亥.韓愈
惻心我以仁.碎首爾何罪.獨勝事有然.旁驚汗流浼.孟郊
知雄欣動顏.怯負愁看賄.爭觀雲填道.助叫波翻海.韓愈
事爪深難解.嗔睛時未怠.一噴一醒然.再接再礪乃.孟郊
頭垂碎丹砂.翼拓拖錦彩.連軒尚賈餘.清厲比歸凱.韓愈
選俊感收毛.受恩慚始隗.英心甘鬥死.義肉恥庖宰.孟郊
君看鬥雞篇.短韻有可采.孟郊
