大江從西來.上有千仞山
江山自環擁.恢詭富神姦
深淵鼉鱉橫.巨壑蛇龍頑
旌陽斬長蛟.雷雨移滄灣
蜀守降老蹇.至今带連環
縱橫若無主.蕩逸侵人寰
上帝降瑶姬.來處荆巫間
神仙豈在猛.玉座幽且閑
飄蕭駕風馭.弭節朝天關
倏忽巡四方.不知道里艱
古粧具法服.邃殿羅煙鬟
百神自奔走.雜沓來趨班
雲興靈怪聚.雲散鬼神還
茫茫夜潭靜.皎皎秋月彎
還應摇玉佩.來聽水潺潺
