憶昨秋風時.持檄走東越
棘圍瑣深嚴.蓮塘漾空闊
嘉與二三子.雄辯探理窟
清尊日從容.高堂俯軒豁
思家資善謔.望遠嚴詩律
海蚌割明瑩.荆璞略玷缺
雙瞳眩丹青.萬紙疊冰雪
敢辭窮日力.要使駑驥别
誰憐今夜裏.還對中秋月
當時席空階.清影數毛髪
杯盤已零亂.浩歌彌激烈
朋從渺湖海.歲月苦飄忽
窮閻撫往事.驚夢誰與說
清砧送逸響.寒螿共幽咽
舊遊知誰在.想見賓筵設
泠然廣寒宫.共此白銀闕
題名滿四壁.世路非一轍
北軒風雨多.長恐銀鈎脱
