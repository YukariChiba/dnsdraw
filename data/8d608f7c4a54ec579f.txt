驅馬越飛澗.揚旌下回岡
欻見層浮圖.高風振琅璫
重門壯且深.老柏森然行
佛子出延客.投鞭步長廊
中庭汲新泉.一飲生清凉
孤坐興登覽.危梯趨上方
蕭蕭荒竹林.簷外如環牆
樵牧斷行徑.龍蛇知所藏
山禽喜暄暘.嘯侶何琅琅
子規特殷勤.使人懷故鄉
引領落西北.暮色來蒼茫
一官早見縻.微尚久未償
明發復東去.斯遊良不忘
