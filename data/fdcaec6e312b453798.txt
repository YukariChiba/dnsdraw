兩官俱爲鄰.常若千里遠
經年不通書.子孰知我懶
相期宇宙外.肯復校繁簡
我愚亦知此.子意豈不滿
子教東方生.自視何益損
人言不當價.一錢萬金産
須子五千卷.丹筆校黄本
子家太史氏.名成南北阮
道山鴻雁行.豈惟私門衎
功名須老大.四十未爲晚
快意會有違.急行寧小緩
忽有河山阻.遂恐消息斷
我獨不念此.人窮令智短
子勿效我慵.書來慰愁眼
