赤符兆此水.黄圖蒙楚氛
上天眷李氏.未許鯨鯢吞
胚胎出仁人.來佐文皇孫
如鳳不鷙搏.坐使衆鳥君
奉天累卵危.柱石繄公存
奈何兒曹癡.但侈李渾勳
或云詔令下.雪泣山南軍
瑣瑣計功閥.淺識難與論
君看商辛罪.詎可臣周文
朝有一微子.國勢南山尊
道大與時背.晚棄天之垠
溟渤泄毫芒.世已高清芬
窮通一吷耳.止止毋重云
