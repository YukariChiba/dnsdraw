夜來怪甚風太顛.掀簸震撼不可眠
門前鐵騎怒拔屋.枕上猛虎飛吼天
却是廬山夕作雪.楊花未春先擘綿
左蠡門前玉兩柱.江心落石鷺一拳
五峰千仞削銀壁.重湖萬頃開璚田
若使璚田可以種.雖遭赤地民不癲
若使銀壁可以鑄.當造白幣權飛錢
要知冬燠生意洩.明年造化工斯全
帝呼玄冥急收歛.閉塞陽氣胚豐年
雖云不可耕與種.桑麻穀粟茲開先
