細蕚慢逐風.暖香閑破鼻
青帝固有心.時時漏天意
去年高枝猶墮地.今年低枝已顦顇
吾所以見造化之權.變通之理
春夏作頭.秋冬爲尾
循環反覆無終已.人生長短同一軌
若使威可以制.力可以止
則秦皇不肯斂手下沙丘.孟賁不合低頭入蒿里
伊人強猛猶如此.顧我勞生何足恃
但顧我開素袍.傾綠蟻
陶陶兀兀大醉於清宵白晝間.任他上是天.下是地
