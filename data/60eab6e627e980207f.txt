與春相别云一歲.遼鶴有恨不足加
意韻寂寥莫我適.起逐春風山逕斜
春風自與時窈窕.豈爲來開桃李花
不然春來已幾日.何處桃李不枯槎
乃知桃李善卑陬.遠交深託待紛葩
政如世間嫵媚子.巡牆倚戶漸齒牙
公卿初豈以爾故.腰金佩玉牢聲華
區區更憐蜂蝶輩.草根花底爲生涯
此理前人未見之.我今獨得頻咨嗟
生無京國名園分.況此邊城萬里沙
