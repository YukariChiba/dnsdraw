我昔嘗讀黄絹碑.長歎越國無男兒
孰知種山山下水.千載有此一段奇
嗚呼哀哉蔡孝子.風烈遠過恢與覊
乃翁白首困縲絏.半年不脫兒心悲
請身荷械代父罪.或甘黥涅居軍麾
况遇兵興擊叛卒.身先矢石死不辭
當時非無賢太守.孝子抱志終不施
人間無路可赴訴.投命河伯祈天知
自爲銘誌及訟牒.欲愬以魂贖以屍
精哀意切語不怨.孝與忠厚俱天資
臨河更效結纓死.顛沛於禮曾無虧
父脫纍囚子願畢.身在九泉甘若飴
名聞九重獲旌表.賜廟愍孝風華夷
胡爲祠宇乃如許.一間破屋河之湄
未聞設誄有度尚.絕妙更欠邯鄲詞
我來贊幕欽孝烈.顧瞻廟貎成吁嘻
他年太史作佳傳.願於紙尾書吾詩
