少年昨已去.芳歲今又闌
如何寂莫意.復此荒涼園
園中獨立久.日澹風露寒
秋蔬盡蕪沒.好樹亦凋殘
唯有數叢菊.新開籬落間
攜觴聊就酌.爲爾一留連
憶我少小日.易爲興所牽
見酒無時節.未飲已欣然
近從年長來.漸覺取樂難
常恐更衰老.強飲亦無歡
顧謂爾菊花.後時何獨鮮
誠知不爲我.借爾暫開顏
