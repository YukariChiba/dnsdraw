三事文華出何處.巖上含章插烟霧
曾被西風吹異香.飄落人寰月中度
美林見器安所施.六角靈犀用相副
目下發緘誰致勤.愛竹山翁傍雲住
遽命長鬚烹且煎.一簇蠅聲急須吐
每思北苑滑與甘.嘗厭鄉人寄來苦
試君所惠良可稱.往往曾沾石坑雨
不畏七椀鳴饑腸.但覺清多却炎暑
幾時對話愛竹軒.更引毫甌斲詩句
