前年家水東.回首夕陽麗
去年家水西.濕面春雨細
東西兩無擇.緣盡我輒逝
今年復東徙.舊館聊一憩
已買白鶴峰.規作終老計
長江在北戶.雪浪舞吾砌
青山滿牆頭.䰀鬌幾雲髻
雖慚抱朴子.金鼎陋蟬蛻
猶賢柳柳州.廟俎薦丹荔
吾生本無待.俯仰了此世
念念自成劫.塵塵各有際
下觀生物息.相吹等蚊蚋
