蓬萊島邊采珠客.西望人寰星漢隔.千重疊浪聳雲高.
萬里平沙連月白.海中洞穴尋難極.水底鮫人半相識.
玄蚌初開影暫明.驪龍欲近威難逼.辛苦風濤白首期.
得珠卻恨求珠時.隋侯歿世幾千載.只今薄俗空嗤嗤.
燕王愛賢築金台.四方豪俊承風來.秦王燒書殺儒客.
肘腋之中千里隔.去年八月幽並道.昭王陵邊哭秋草.
今年二月游函關.秦家城外悲河山.河上山邊車馬路.
殘日青煙五陵樹.
關東病儒客梁城.五歲十回逢亂兵.燒人之家食人肉.
狼虎熾心都未足.城裏愁雲不開城.城頭野草春還綠.
五十餘年忠烈臣.臨難守節羞謀身.堂上英髦沉白刃.
門前輿隸乘朱輪.千古傷心汴河水.陰天落日悲風起.
