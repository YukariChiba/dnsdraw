出家無復家.視身等雲浮
東西隨風行.忽然遍九州
君居龍川城.築室星一周
屋瓦如翬飛.象設具冕旒
弟子五六人.門徒散林丘
本爲百年計.自可一世留
胡爲不復顧.脫去如敝裘
萬里一藤杖.來從故人遊
故人病老翁.輕重恐未酬
疑君了心法.萬物皆浮漚
去彼非有嫌.來此亦無求
是心摩尼珠.不受篋笥收
故人感君意.一言還信不
遠行不爲此.浪走非良謀
