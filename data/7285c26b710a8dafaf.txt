攝身下蓬萊.放浪雲水迹
非無簡書畏.心賞寄泉石
亭亭雲間塔.勝地聞自昔
梯空上青冥.如鳥著兩翼
化城出天半.寶甃坦如席
環山劃中斷.裂地開震澤
峨峨東西峰.觀闕倚空碧
千尋採香遥.劍卧漣漪直
當年館娃宮.六月避暑夕
琴臺延薰風.萬女曳阿錫
牛耳爭齊盟.烏喙已荐食
百家甬東村.託足歸無宅
焉知陵谷變.大厦響千舄
矧茲風塵際.樓殿踴山脊
安隱大火中.顯允像教力
興予浩劫嘆.萬法本空寂
