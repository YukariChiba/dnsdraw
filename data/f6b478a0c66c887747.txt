堂堂感麟翁.耿耿跨箕尾
已垂百世芳.何用東山起
平生夢奠處.鬰鬰佳城啟
禪枝附奕葉.魚粥常千指
老龍卧頹波.秀木森嶷峙
堆螺沃黛山.瀉玉摐金水
上人一錫拄.心寂倦他徙
我亦希子文.仕已忘慍喜
時來語道要.中立旁不倚
而君樂幻空.說定不說止
永懷先覺人.愧發汗流泚
彝倫出筆削.一是無彼此
修程不自勉.九十半百里
相彼齅世芬.所向輒摇弭
未知吾相馬.異質遺毛齒
更須求真龍.萬古資一洗
