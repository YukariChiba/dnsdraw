摘山勝煮海.財貨所源流
建焙甲天下.賦入十倍收
國計頗頼之.貢輸何時休
擇人爲提領.得賢從宛丘
文章脫吏腕.風味登瀛洲
佐職亦已久.再見春草抽
郊原富槍旗.歲事日以修
撫民端若子.疾惡信如讐
驅車向鳳山.父老觀道周
青春行畫圖.佳處時一留
風前耳潺湲.雨後目纖柔
酒酣已勝賞.珠唾揮釣鈎
咨予素么麽.受恩猶未酬
銘心雖甚堅.撫己徒懷羞
平生困坎壈.暮年尚依劉
投公一紙書.遠寄粵王州
書傳得妙帖.想像寒食游
終防好事人.豪奪或巧偷
