冥冥落月子規哭.幽人夢成續復續
茅簷壞砌到何許.酴醿架倒留紫竹
紫竹新抽雨又滋.淚粉娟娟凝翠玉
夢中自省非宿遊.又意簷村舊林谷
阿連對牀呼得醒.亦說夢作看花行
看花夢向江南去.江石犖确屐有聲
行逢古屋鬰崢嶸.仙家釋氏俱莫名
看花非揚亦非洛.但見滿眼灼灼朝霞明
夢中又意東莊路.普圓寺下芙蓉樹
主人亦道舊相識.乃復不逢戶外屨
嗟我與君無自疑.夜之所夢晝所爲
扁舟若具可徑歸.知長不必詢筮龜
