管鮑死已久.交情雲雨翻
平生我知子.窺見牆及肩
老驥嘆伏櫪.壯士悲暮年
百金空鬻技.未分齒髪殫
哀哉兔絲蔓.生理寄所纏
君看秋風至.掃蕩何時安
誰令三徑荒.投老食屢艱
短綆謾自持.欲引百尺泉
造物不我私.同彼草木繁
不求桑榆暖.乃慕松桂寒
學稼雖可賤.樂志良獨難
當觀五鼎食.不異瓢與簞
卜筑願俱棲.勿學雞相連
作詩置坐右.勉視後者鞭
