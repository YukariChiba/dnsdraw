久憶觀滄海.喜君語羅浮
浮從會稽來.與羅相獻酬
誰欲通兩山.鐵橋跨山頭
笙簫響瑶臺.佛仙棲石樓
靈光燭商舶.七星被林幽
飛泉難悉名.異草香氣柔
危峰聚白鹿.深塢眠青牛
葛洪安期生.遺蹤尚綢繆
攀巔瞰海水.湛碧纔一甌
不見波濤翻.颶風駕龍虬
又云朱明天.飄然落遐陬
方廣吞五嶽.盤紆臨十洲
不得預封禪.自起烟雲羞
此理固莫測.勝境輸君遊
君語洗我耳.我詩瑩君眸
羅浮杳何許.爲我商聲謳
