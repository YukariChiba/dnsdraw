天資不紛華.脱身禮白足
一笑語曹溪.與世作眼目
有時戲毛穎.新詩奴鄭谷
翹然百家中.疏煙澹脩竹
頃年古招提.山青水澄淥
傾盖揖孤標.令人慚逐逐
平生稻粱謀.從此在鴻鵠
爾來落高陽.轅下方局促
况乃建隆師.黄壚已埋玉
豈必阮步兵.途窮泫然哭
賴君金石聲.丁寧鴈飛速
我心端何如.盲龜得浮木
遙聞玉堂老.初情敦夏屋
支遁久塵埃.風流一朝續
營營覆載間.萬事風前燭
願言掃雲窗.聊對傳燈錄
