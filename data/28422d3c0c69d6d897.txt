秦赭鑿填石.不受鞭箠考
零落楚江滸.相峙矗三島
穿松得細徑.據一陵二小
奔流浩浩來.五色爛華藻
至寶地不惜.絕境天所造
誰言兩蛾黛.功奪京兆巧
終朝對顰蹙.似爲今古惱
然犀磯沉沉.跨鯨月皎皎
絲綸三千丈.蒙衝百萬櫂
天風吹過夢.多憂只空老
今者吾與子.所愜在幽討
供帳莫匆匆.槃觴從草草
雅琴鼓一再.領此風日好
臨崖發清嘯.倚樹或顛倒
禮存玉帛外.縱弛或一道
興極不知歸.白鷗破晴昊
