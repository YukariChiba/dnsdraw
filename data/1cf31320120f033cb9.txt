一從泉法亂.都野咸荒荒
片楮母偏重.無子相低昂
姦人竊其權.百物因大翔
握薪重尋桂.尺魚貴河魴
我聞輦轂下.鞅法牛毛詳
物物揭成價.大字懸康莊
膴鮑榷公肆.餠師聚官場
市易祖嘉問.均輸肖弘羊
罻羅四面布.摇手觸刑章
哀哉今之人.逢時何不祥
穀斛八錢漢.米斗三錢唐
安得生其時.鼓腹詠太康
