天馬天上龍.駒生天漢間
兩目夾明月.蹄削崑崙山
元氣飲沆瀣.躍步超人寰
天上玉帝老不騎.饑食虎豹曉出關
滅沒流彗姿.歘忽紫電顔
黄道三十六萬里.日馳週天去復還
時乎降精渥洼中.龍性變化終難攀
天馬來.瑞何朝
化爲龍.應童謠
騶虞仁獸耻在坰.龍亦絕跡歸赤霄
風沙豈無大宛種.雖有八極安能超
天馬來.雲霧開
天廄騕褭鳴龍媒.龍媒不鳴鳴駑駘
