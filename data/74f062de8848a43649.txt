我觀大瀛海.天水二清廓
誰麾海若來.樂鬭萬蛟鰐
風濤拍屯門.潰作無底壑
鬐鬛豎旂旛.牙角利椎鑿
血人不肯吐.安得留殘啄
茫茫泝雲槎.日夜失棲泊
歸塗三月糧.囊底餘圭勺
平生崒嵂氣.磨淬去隅角
案空螢已乾.匣閉龍不躍
故衣粘蜃氣.未洗瘴霧惡
爾來出白雲.奔走亂車鐸
有來證奇字.時扣草玄閣
高碁固饒人.欲學苦無脚
惟君桑梓英.遇合長落落
申旦首胥溪.險韻當離酌
勿爲松菊挽.來占秋堂幕
