拂崖看古字.倚策仰前英
雕章細細讀.清思源源生
文傳峴山石.句敵渼陂行
一字或華衮.五言有長城
林蟬眾作噪.下里羞混并
坐令蕞爾國.宇內渾知名
茲泉發地脈.有玉潜山庭
神龍職何護.老蚌呈煌熒
楚人力水耨.倚沼仍畦瀛
觱沸晝復夜.輸出無窮聲
演迤清漢接.旋折數日程
膏潤亙原陌.穀價年年平
非才忝敷惠.下考乃爲榮
疲民未擊壤.循吏難聯橫
獨行挹清泚.誰與論丹誠
銷憂賴季雅.遣興煩客卿
信美非吾土.千古仲宣情
