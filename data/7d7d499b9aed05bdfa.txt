當時我醉美人家.美人顏色嬌如花
今日美人棄我去.青樓珠箔天之涯
天涯娟娟姮娥月.三五二八盈又缺
翠眉蟬鬢生別離.一望不見心斷絕
心斷絕.幾千里
夢中醉臥巫山雲.覺來淚滴湘江水
湘江兩岸花木深.美人不見愁人心
含愁更奏綠綺琴.調高弦絕無知音
美人兮美人.不知爲暮雨兮爲朝雲
相思一夜梅花發.忽到窗前疑是君
