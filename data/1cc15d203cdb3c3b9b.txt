天機地軸隨時轉.萬物生生就裁剪
庭前一種可人花.獨殿春深交夏淺
團團自是渾沌胎.皎皎不事兒女婉
照見胸中本色正.洗盡世上芳容靦
我來把酒笑問花.花爲我開恐非便
意將遜歸金谷園.不則直進玉華苑
庶幾異質逢異顧.百卉千葩羞著面
花不解答我已醉.醉夢恍與花神見
若曰幸自託君家.朝夕安知有貧賤
香何用多無眩鬻.靜與誰爭却悠遠
紛紛桃李吾輿臺.只許雪裏梅同傳
富貴自有富貴花.强顔諂事非其願
妄人或呼轉官毬.正欲馮君力辭免
胡爲亦動流俗心.忽向醉中遭發遣
跫然而喜豁然醒.前言戲耳起舞花前心服善
