南珍富奇異.疇昔頗窮覽
夷荒無書傳.從古陋鉛槧
苞封走中土.天序異離坎
有香已變衰.有色多黯謭
今君此堂上.珍物惟橄欖
青膚鏤瓊瑩.翠顆森菡萏
若爲幽人貞.久見君子淡
甘懷彼包羞.日新此剛敢
清泉薦芳茗.臭味獨潛感
澡雪清煩酲.滌除瑩玄覽
靈均採時菊.西伯嗜昌歜
廟鼎實調梅.壯士仍嘗膽
由來超俗好.諸絕不言慘
殷勤謝凡口.薤白空三噉
