秋蘋一寸風.吹我鄴王臺
臺邊委黄落.繐帷化飛埃
平生三逕步.屐齒粘蒼苔
覊棲望不到.蠅頭寫歸來
人間持板手.欲展何由開
再拜丈人行.卷投當瓊瑰
丈人龍眠龍.挾策奔風雷
毫端須臾寄.一挽正始回
年來心法孤.駸駸古爐灰
淵明不並世.此士誰爲才
紫鸞固超詣.白鷗竟何猜
所期豈朝華.歲莫儻相陪
