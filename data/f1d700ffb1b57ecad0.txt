紞紞有如打兩鼓.星河漫漫參在戶
百鳥已棲人不行.西南洶洶有異聲
有若鬼神移山嶽.又如戰敗百萬兵
出門望見乃火起.椽落瓦裂咫尺鳴
問之相去一里間.紅光爍爍侵天明
長烟涌波月魄死.其間有物如撒星
是時久旱水泉竭.高屋一燎如毛翎
小兒但知聚看笑.不知擾擾人縱橫
皇皇奔走最可念.耿耿不寢心飛驚
明朝出視火起處.焦木頹垣不知數
白頭老姥啼向天.嘆息之聲滿行路
