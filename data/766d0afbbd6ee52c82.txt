越絕山川遠相屬.萬壑千巖抱青綠
卧龍一峰稱是奇.遶趾清漪如带束
鏡水春生鶂尾銜.稽山日暮猿聲續
三休上與蓬萊接.登眺使人遺寵辱
我昔東游觀禹穴.痛飲狂歌得所欲
上天何曾有官府.鸞鳳日日遭鞭扑
僧坊畫壁閱幾徧.神妙難忘獨金粟
華胥夢斷已十年.又見春風煮餳粥
苧羅若耶固依舊.可憐雲月誰追逐
故人淡泊出天性.鷦鷯巢林一枝足
不肯弦歌甘筦庫.還同市門隠梅福
惟應月下小叢歌.尚有哀音傳舊俗
