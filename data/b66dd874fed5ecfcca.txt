古人文瑩理.後人工作文
文工理愈暗.紙札何紛紛
君看六藝學.天葩吐奇芬
詩書分體製.禮樂造乾坤
千歧更萬轍.要以一理存
如何臻至理.當從踐履論
跋涉經險阻.衝冒恤寒溫
孝弟作選鋒.道德嚴中軍
仰觀精俯察.萬象入見聞
不勞施斧鑿.筆下生烟雲
高以君堯舜.下以覺斯民
君如不我鄙.時來對爐熏
