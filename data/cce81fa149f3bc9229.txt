趙君派自天源來.細考衡茅無此才
文章决科特餘事.幕府官業何壯哉
論事不愁開口屢.直道馳驅羞詭遇
尺伸如可寸枉施.寧脫青衫故園去
宗廟之寶森璵璠.諸公爭欲出我門
極知胸中有定力.未肯叱馭隨王尊
楚狂凉凉莫宜世.一笑相逢有初契
尊酒論文情益親.但不同姓實兄弟
文昌堂前汝水東.萬頃烟雨時濛濛
向來簇坐覓新句.多少行人圖畫中
君今胡爲事行李.著身翻在圖畫裏
捧檄王事不可遲.何况堂中老親喜
喜君問道康廬旁.過家上冢還不妨
再拜松楸有心事.孟母卜鄰今更良
了却癡兒紛案牘.回首廬山真面目
喚起三年夢中意.想見詩成清可掬
