二年遵海濱.開眼即浩淼
謂當飽長鯨.餬口但白小
百尾不滿釡.烹煮等芹蓼
咀嚼何所得.鱗鬛空紛擾
向來若魚戲.海面横孤嶠
噞喁噴飛沫.白雨散晴曉
終然不省錄.從事此微眇
短長本相形.南北無定表
泰山不爲多.毫末夫豈少
詞雄兩月讀.理足三語妙
人生一漚發.誰作千歲調
安能蹲會稽.坐待期年釣
