我悔不學農.力耕泥水中
二月始穡事.十月畢農功
我悔不學醫.早讀黄帝書
名方手自緝.上藥如山儲
不然去從戎.白首捍塞壖
最下作巫祝.爲國祈豐年
猶勝業文辭.志在斗升祿
一朝陪衆雋.所望亦已足
豈知賦命薄.平地成怨仇
生爲馬伏櫪.死爲狐首丘
已矣何所悲.但悔始謀錯
賦詩置座傍.聊以志吾怍
