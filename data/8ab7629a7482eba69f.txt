上馬能擊賊.下馬能草檄
蕭郎負此文武之全才.當卧元龍樓百尺
屏山閲盡眼中人.磊落深沉只識君
冷官不受人料理.拄笏時看西山雲
與君嘗談秘書閣.百二秦城錦相錯
第恐羌兒或弄兵.今日始知先一著
自有龍圖十萬兵.請乘一障終權輕
初聞召至青油幕.袖中已草從軍行
相國謀深古來少.想見智囊談未了
賀蘭鼠子不足平.底用西征出師表
凉州久苦寒烟埋.今年定見玉關開
凱旋只在春風後.趁取閑閑登吹臺
