我惜蘇子瞻.氣豪天地隘
雄文萬斛泉.盛名表昭代
自負學見道.欲漲歐陽派
胡爲所以學.先與本論背
或者交浮屠.聊爾奚足怪
何至敢昌言.前身五祖戒
眉山世積善.老泉亦英邁
脈絡有自來.胚胎乃融會
顧誣正大傳.謂感非類穢
胡鬼是吾親.父與母安在
痛哉復痛哉.不孝此爲大
本來中無主.恍惚求諸外
一妄流到今.狂瀾正澎湃
人人說輪回.處處習夷唄
有識或見譏.動以蘇爲解
愚者不必責.可責在吾輩
當時若遇吾夫子.鳴鼓攻之此其最
