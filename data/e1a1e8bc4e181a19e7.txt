投閑閉門且穩坐.動輒有礙天難測
錢神不肯赴招要.瘧鬼乘時作寒熱
要之貧困真我道.一一爲向兒童說
山中宿麥舊爲農.缾無儲粟今何拙
甑塵不掃爨未烟.米盡自從仁祖索
元英之孫陳義高.急遣樵青分粟麥
細舂落落簸珠圓.退磨紛紛飛玉屑
粥香恍若在僧坊.麵熟又將思水厄
從來藿食不謀國.饑即須餐困仍歇
笑殺多牛足穀翁.何用詩腸生錦襭
