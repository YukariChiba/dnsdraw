道林岳麓仲與昆.卓犖請從先後論
松根踏雲二千步.始見大屋開三門
泉清或戲蛟龍窟.殿豁數盡高帆掀
即今異鳥聲不斷.聞道看花春更繁
從容一衲分若有.蕭瑟兩鬢吾能髠
逢迎侯伯轉覺貴.膜拜佛像心加尊
稍揖皇英頮濃淚.試與屈賈招清魂
荒唐大樹悉楠桂.細碎枯草多蘭蓀
沙彌去學五印字.靜女來懸千尺幡
主人念我塵眼昏.半夜號令期至暾
遲回難得上白舫.羈泄不敢言綠尊
兩祠物色採拾盡.壁間杜甫真少恩
晚來光彩更騰射.筆鋒正健如可吞
