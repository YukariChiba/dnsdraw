將軍寶刀玉三尺.夜半有光如日赤
蒼水使者誰敢捫.蓬頭劍士眼不識
鸊鵜膏瑩秋水光.切玉如泥不動芒
秋風夜作蛟龍吼.人言乃是真干將
知君老將家有種.談兵論事書撐腸
不願君持此刀日解三千牛.願刳月支作飲器.却纒錦絛朝未央
妖腰亂領不自保.豐狐老猘誰跳梁
酒酣起舞爲君語.時危此劍知難藏
