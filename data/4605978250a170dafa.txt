山僧後檐茶數叢.春來映竹抽新茸
宛然爲客振衣起.自傍芳叢摘鷹觜
斯須炒成滿室香.便酌砌下金沙水
驟雨松聲入鼎來.白雲滿盌花俳徊
悠揚噴鼻宿酲散.清峭徹骨煩襟開
陽崖陰嶺各殊氣.未若竹下莓苔地
炎帝雖嘗未解煎.桐君有籙那知味
新芽連拳半未舒.自摘至煎俄頃餘
木蘭霑露香微似.瑤草臨波色不如
僧言靈味宜幽寂.采采翹英爲嘉客
不辭緘封寄郡齋.甎井銅爐損標格
何況蒙山顧渚春.白泥赤印走風塵
欲知花乳清泠味.須是眠雲跂石人
