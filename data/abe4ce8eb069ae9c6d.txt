物生天地間.同此一太虚
林林各自植.但坐形骸拘
日夜相殘殺.曾不置斯須
皮毛備裘褐.膏血資甘腴
雞鶩羊彘輩.尚食稗與芻
飛潛何與汝.禍乃及禽魚
豺虎之害人.亦爲饑所驅
汝顧不自省.何暇議彼歟
又于人類中.各私六尺軀
方其忿怒時.流血視若無
我欲反其源.黙觀受氣初
挺刃之所加.慘若在我膚
朝飯一鬴豆.莫飯一杯蔬
捫腹茆檐下.陶然歡有餘
