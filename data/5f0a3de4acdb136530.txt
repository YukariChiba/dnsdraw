何年擣玉楮.瑩潔無滓坌
清興厭純綿.安有塵可振
夜卧白晝中.冰雪心不紊
夢覺梅花香.爐紅絕烟熅
疑到玉皇前.俯視日月暈
人間綺羅帳.何異錦覆糞
吾慕忍寒人.從師游魯鄰
爵祿不可辭.高舉已在汶
獨憐無褐民.茅簷凍欲僨
大裘正萬丈.德心欠廣運
天下皆無寒.孔孟有素藴
願與物爲春.衾鐵吾不慍
以君志趣高.惠我無俗韻
縞带報紵衣.僑札真契分
