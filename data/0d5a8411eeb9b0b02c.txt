少年閱人若郵傳.漢廷公卿日千變
故人一蹙便青雲.咫尺相逢不相見
丈夫鬚髯但如戟.黄塵沒馬渠未識
晁侯文采老不聞.兩耳壁塞目爲昏
三年刺促簿書裏.更覺和氣生春温
誰能種蘭生九畹.從公不辭墮車蹇
冰霜入眼蚊蚋去.桃李成蹊草茅遠
胸中滄海無水旱.眼底浮雲看舒卷
頃來江上幾送迎.聚蚊成雷公不驚
笙竽沸地不知曉.公但寒窗延短檠
乃知風雨晝窈冥.我亦不廢晨鷄鳴
箕山之下潁水邊.脱冠便歸須壯年
諸公先尋買山錢.我亦從今當着鞭
