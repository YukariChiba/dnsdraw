髯參草卧殘陽浦.拔毛竟作文中虎
金華化石久已陳.玉署摛辭疾於羽
醉猩耆酒少遒勁.狡兔飽霜工媚嫵
磔殘鼠鬚肯收錄.剝落雞毛誰比數
文章諸公多好奇.往往得名專翰府
乃知草聖不世出.罕識公孫大娘舞
君不見華元分羹奇禍作.糜身鼎烹竟無補
又不見晉宮灑鹽兒女曹.憤鬰令人噤難吐
物生正係遭不遭.敢向詞林嘆辛苦
椽書大硯如南溟.吾其鵬乎爾鸚鵡
