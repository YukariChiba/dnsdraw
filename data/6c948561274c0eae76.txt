洛陽牡丹隔萬里.棘荒姚魏扶不起
馬堘近在杭州陌.野人只向詩中識
勻朱傅粉初窺牆.海棠爲屋辛夷房
千林春色已呈露.一株國艷猶閟藏
多情荀令香透袖.俊遊恐落都人後
摇鞭深入紅雲鄉.解衣旋貰黄縢酒
淮南芍藥初過兵.人生何必塞上行
墜裀委壤各有命.肯學凍士鳴不平
移家欲傍園翁住.手開蕪地通蘋渚
尋芳栩栩趁蝶飛.逐臭紛紛憐蚋聚
君不見玄都吟筆妙燕許.詩人却遣世人怒
君若拏舟獨往時.我亦荷鋤相隨去
