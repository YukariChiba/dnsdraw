霮䨴蔽穹蒼.冥濛自一方
當時消酷毒.隨處有清涼
著物聲雖暴.滋農潤即長
乍紅縈急電.微白露殘陽
應禱尤難得.經旬甚不妨
吟聽喧竹樹.立見漲池塘
衆類聲休出.羣峰色盡藏
頹沱來洞壑.汗漫入瀟湘
下叶黎甿望.高祛旱暵光
幽齋飄臥簟.極浦灑歸檣
蘚在堦從濕.花衰苑任傷
閑思濟時力.謌詠發哀腸
