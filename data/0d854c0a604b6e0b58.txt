老矣捐書卧看屋.尚記姓名供簡牘
倉皇去越著南冠.頭已如蓬口生醭
無因可結孔方交.有藥唯醫管城禿
新凉稍與燈火親.學字頗慚蛇蚓曲
羅紋重厚使守舍.銅雀不真非所蓄
敢遣良工開下巖.要使珍材過天目
君家舊物多錦藉.聲若鏘金眼鸜鵒
前者一見首重稽.回視他山真碌碌
公今遣一從我遊.謹當配以蟾蜍玉
