江水來自蠻夷中.五月六月聲摩空
巨魚穹龜牙鬚雄.欲取闤市爲龍宫
横隄百丈臥霽虹.始誰築此東平公
今年樂哉適歲豐.吏不相倚勇赴功
西山大竹織萬籠.船舸載石來亡窮
横陳屹立相疊重.置力尤在水廟東
我登高原相其衝.一盾可愛百箭攻
蜿蜿其長高隆隆.截如長城限羌戎
安得椽筆記始終.插江石崖堅可礲
