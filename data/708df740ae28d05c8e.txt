扁舟秋晚離南浦.片席揺風望新渚
揚瀾大浪晴拍天.南山窈窕開蓮宇
倒檣散策一登臨.便擬掩關深處住
吾生飽食隨東南.去亦無求住無取
江山得意且題詩.從游況復皆真侶
青燈灼灼夜窗深.對牀卧聽風甌語
忽驚憂患一笑空.便覺此生真逆旅
隔岸廬山金碧開.月明尚記曾游處
何當乘興更一游.興闌却向鍾山去
