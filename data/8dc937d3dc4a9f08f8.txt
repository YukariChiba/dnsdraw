春歸寂寞誰與傳.梅開年後并臘前
江南此物處處有.不論水際仍山顛
爲之著句道所以.點檢敗篋曾年年
七言五字古復律.非獨愛渠還自憐
見君新就之長篇.有如潢潦投清漣
俗間比擬不足道.老大更爭兒女妍
山行蠟屐要上下.水泛艇子思延緣
豈惟病思待一洗.直恐高致成輕捐
定逢縞衣露皎潔.仍聽翠羽啁清圓
賦成從使筆併禿.飲雋更須瓶屢眠
