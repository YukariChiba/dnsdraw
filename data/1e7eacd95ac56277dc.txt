化工吝幽香.斑斑被花木
氤氳寒巖桂.高韵蓋羣馥
無人盡日芳.守志何幽獨
士介恥求知.女貞慚自鬻
淒涼楚山秋.樛枝吐金粟
淺水映輕明.微飆發含蓄
樓端靜忽聞.馬上遥相逐
踟躕爲延竚.但見林巒綠
瓶罌誰折贈.清芬閟廬屋
久處不自知.乍至彌鬰郁
客悲芳歲暮.夢繞寒溪曲
長吟小山詞.古意恐難復
