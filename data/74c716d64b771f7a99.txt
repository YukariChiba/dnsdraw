短章韻塤箎.大篇諧韶濩
詩中晏平仲.執鞭所欣慕
相望一水遠.匏繫未得去
軒車賁窮巷.閭里亦驚誤
向時蘇季子.嘗有過情譽
輕身先匹夫.豈不以渠故
茅簷一席地.坐語西日莫
袖中石鼎詩.未出吾已懼
十年風雅學.狹徑多窘步
譬如策駑跛.行此九折路
書須圯下得.禪有鼇山悟
祈公不惜口.更舉末後句
