漁舟何招招.浮在武陵水
拖綸擲餌信流去.誤入桃源行數里
清源尋盡花綿綿.踏花覓徑至洞前
洞門蒼黑煙霧生.暗行數步逢虛明
俗人毛骨驚仙子.爭來致詞何至此
須臾皆破冰雪顏.笑言委曲問人間
因嗟隱身來種玉.不知人世如風燭
筵羞石髓勸客餐.燈爇松脂留客宿
雞聲犬聲遙相聞.曉色葱蘢開五雲
漁人振衣起出戶.滿庭無路花紛紛
翻然恐失鄉懸處.一息不肯桃源住
桃花滿溪水似鏡.塵心如垢洗不去
仙家一出尋無踪.至今流水山重重
