世人何惡死.死必勝於生
勞勞塵土中.役役歲月更
大寒求以𣋉.大暑求以清
維餒求以饁.維渴求以觥
其少慾所惑.其老病所嬰
富貴拘法律.貧賤畏笞榜
生既若此苦.死當一切平
釋子外形骸.道士完髓精
二皆趨死途.足以見其情
遺形得極樂.昇僊上玉京
是乃等爲死.安有蛻骨輕
日中不見影.陽魂與鬼并
莊周謂之息.漏泄理甚明
仲尼曰焉知.不使人道傾
此論吾得之.曷要世間行
