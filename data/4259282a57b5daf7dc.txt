野寺何所有.梅花如玉盆
客愁浩如許.我聲已載吞
大士坐丈室.燠若陽谷温
從來第一義.入耳簡不煩
不謂兵火餘.見此祇樹園
仰沐方外契.藹然風味存
我詩如廢井.已涸寧有源
又如既老馬.力盡不復奔
空餘浩然氣.踵見常焞焞
熊經非我事.詎以胎息論
蒙莊豈達者.區區說鵬鯤
何如柳下惠.坐令薄夫敦
殊方對節物.凄斷遊子魂
山晚雲欲雪.陰風樹雅翻
不見柴桑翁.此意無語言
