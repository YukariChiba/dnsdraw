朱公胸次清絕塵.吳公當日心相親
風流藴藉接前輩.寥寥斯世能幾人
達觀名齋深有意.欲把前修相警厲
只今吳公德彌劭.始信磨礱成偉器
古人心廣體亦胖.紛紛世俗爭豪端
己私未克欲求道.窺見一二皆童觀
達人大觀觀底事.天地爲物原不貳
癢疴疾痛皆吾身.彼我胡爲分賤貴
達觀主人心地明.分符贊幕無虧成
每言此身非我有.年來直欲非死生
白髮紅顔難老態.福祿方隆殊未艾
願君善保千金軀.歸覲紫宸鏘劍佩
