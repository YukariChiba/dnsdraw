古人避世事.豈問家有無
但言鴻鵠性.不受樊籠拘
公家昔盛時.阡陌連三衢
倉廩濟寒餓.婚嫁營羈孤
千金赴高義.脫手曾須臾
晚爲二千石.得不償所逋
撫掌不復言.但以文字娛
我恨見公遲.冉冉垂霜鬚
高吟看落筆.劇飲驚倒壺
負罪不自知.適意忘憂虞
忽聞叩天閽.言旋故山廬
朋友不及謀.親戚亦驚呼
人生各有意.何暇問俗徒
嗟我好奇節.嘆公真丈夫
天高片帆遠.目斷清風徂
惟應東宮保.迎笑相携扶
