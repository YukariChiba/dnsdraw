崑山積良寶.大廈構衆材
馬卿委官去.鄒子背淮來
風流信多美.朝夕豫平臺
逸翮獨不羣.清才復遒上
六輔昔推名.二江今振響
英華雖外發.磨琢終內朗
四海奮羽儀.清風久播馳
沈鬱林難廁.青山翻易阻
迴首望煙霞.誰知慕儔侶
飄然不繫舟.爲情自可求
若奉西園夜.浩想北園愁
無因逐萍藻.從爾泛清流
