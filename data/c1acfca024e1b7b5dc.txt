落泉無時休.洩雲常自還
居然萬峰秀.共此亭戶間
擘華力何壯.鑿隴巧已艱
造幽非近規.會心寧愧顔
朝扉面蒼蒼.夜枕聽潺潺
蒔以松桂藂.葱翠皆可攀
長歌發真賞.錦繡先斕斑
座客齊起予.清玉聯玦環
夙齡慕遠遊.未能遍人寰
學仙理茫昧.遁俗事間關
風波天一隅.不到三神山
終當振衣往.對境聊自閒
