宦游老歲月.春花漸空枝
坐耗鏡中顔.日饒鬢邊絲
流俗宜重輕.青雲勢參差
剛腸寡所合.出門復何之
趨向於今乖.考古聊自怡
黄卷有聖賢.目覽心與期
君子顧萬世.小人較一時
不見九原骨.貴賤共狐狸
惟有賢愚名.縱久亦兩岐
退之賦二鳥.無乃爲物移
信己一推天.孟子真吾師
得喪付濁醪.身外非所知
