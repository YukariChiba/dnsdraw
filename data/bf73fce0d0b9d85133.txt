精識世稀及.直道古難有
哲人雖云亡.遺德不可朽
嘗厭石渠游.是邦爰出守
浚河納湖波.股泒活畎畝
學宮起城隅.塗人或薪槱
既富而教之.薄俗適忠厚
矧予平生時.昏弱頼磨揉
共探姬孔微.肯出皋稷後
醇源浩罔涯.實行靡容苟
逝甘老巖阿.寂寞待同叩
天乎奪大成.旅茲宜興阜
我來薙荆榛.雨淚滴杯酒
慟哭起秋風.落葉紛林藪
永懷三益恩.語報乏瓊玖
願子生人間.世世爲親友
