東君始造家.積累亦不細
一從潛陽興.黄鍾本根蒂
二十四信風.以有此紅翠
如何縱飄敗.不作苞桑計
風雨不令子.豪猛但適意
萬紫雜千紅.用供一日費
一日費尚可.矜侈不少置
豈惟困芳菲.桑麻亦憔悴
溝塍浮新秧.蕩搖失生意
無乃大傷和.行敗乃翁事
願言期少安.百物思吐氣
吾不若訟讒.唯圖保終歲
