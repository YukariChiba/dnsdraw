人生水中萍.泛泛隨波瀾
偶然成聚散.誰使爲悲歡
伊余從君遊.兩見歲履端
相得恨不早.相見常苦難
今又舍我去.覺我肝腸酸
君誠湖海士.豪氣老不刓
劇談憤世俗.怒髮時衝冠
向來對宣室.見晚帝興歎
落落不苟合.棲遲猶冷官
高才徒白首.未許陪鴛鸞
蘇臺今輔郡.舉頭見長安
會看有追詔.祝君且加餐
吾衰釣滄溟.羊裘侶魚黿
逍遥各有適.快覩扶摇摶
尺書倘見存.慰此離憂寬
