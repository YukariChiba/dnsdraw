有形天地分.設險山河壯
孤山鎮南服.峨峨楚之望
中立亡所倚.屹然怪其狀
石嵾入春空.翠柱搘秋浪
片時起雪痕.萬頃排霜杖
噫氣專呼吸.橫流以溟漲
行人多躁進.那解明得喪
不顧風濤險.半就江魚葬
挂席經其旁.往往乞靈貺
遂因孤獨名.塑立輕盈像
綽約姑射姿.夢魂巫峽想
如何方面祠.終古承其妄
五嶽視三公.降殺不過兩
不然爲子男.何以通祀享
四氣均分風.條融各有掌
避其狂怒勢.亦可利攸往
亭育天地心.憑險恣蕩漾
正直鬼神德.非名奚獨饗
不使悔吝侵.庶幾忠信仗
在人不在神.勿爲虛稽顙
