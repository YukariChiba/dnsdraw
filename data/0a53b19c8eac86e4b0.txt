十載驅馳翰墨場.翩翩霞佩高頡頏
賦窺賈馬搜班揚.詩崇晉漢卑齊梁
斯文未喪道未亡.欲尋墜緒何茫茫
蕭騷裋褐凄風霜.匣中蛟龍吼干將
男兒有志行四方.安用把筆工文章
掀髯長嘯俛大荒.殘烟落日塵沙黄
紛紛蟻穴爭侯王.邯鄲一夢炊黄粱
斷鶴續鳬誰短長.世間萬事俱亡羊
何如長歌歸故鄉.古松流水遶石床
濁酒一壺琴一張.卧聽孺子歌滄浪
