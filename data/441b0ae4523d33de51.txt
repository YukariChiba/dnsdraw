春歸已獺祭.微綠先道周
衡門少燈火.征夫竭乾餱
雨工挽九河.洊作南國憂
君詩形苦詞.高義薄中州
歌聲滿天地.宰物能聞不
凡今世賢知.耄及誰不偷
唯我與之子.炯炯定寡求
安得習習風.凍枿新萌抽
遙山滌餘靄.歸雲下巖幽
紫鳳會騫翥.百鳥勞喧啾
蒼生得税駕.王度日清休
醉眼眩章句.煩君爲校讎
