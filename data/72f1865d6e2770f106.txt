水晶宮殿黄金闕.玉斧修成大圓月
漆光照膽毛髮寒.依約峰巒見林樾
誰人於此安四絃.流水高山寄清越
初如孤鶴唳藍田.漸若羣鸞舞丹穴
踈踈夜雨滴秋階.忽然雪竹空岩折
世間萬態不可窮.絃中有口俱能說
錦瑟華年過眼休.枯桐已爲伯牙絕
是間真意亙千古.千古仲容名不滅
人生俯仰天地內.瞬息百年同一閲
請君姑置是非事.來憑雲窗聽高潔
