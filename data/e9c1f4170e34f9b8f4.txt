君不見謝公栖遲樂東土.起作司馬征西府
莫年談笑有穰孫.鶴唳風聲走強虜
又不見子猷剡川高興闌.肯隨鶴書落人間
不知騎曹底官職.朝來拄頰看西山
平生清真翠巖老.泉石膏肓偶同調
歲寒落落見孤松.不忍低眉寧枯槁
年來無米繼朝炊.聞說吳興富魚稻
不妨來作古司兵.士卒投醪止鳬藻
美哉洋洋霅溪水.秋塘百里荷花繞
當年釣徒放浪處.醉目悠然送歸鳥
斯人不死世不識.往往凌波弄瑤草
君方參同佐龍虎.我欲治荒種梨棗
會當月夜見龐眉.一笑超然凌八表
