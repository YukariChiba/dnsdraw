造物于我終何功.寓形宇宙一粟同
由粟而形則可物.自形而我如飄風
我初與子未束髮.長我一歲今皆翁
間關世故憂愁集.悔不相向但盲聾
邇來夢寐亦驚噩.無異船鼓撾鼕鼕
逢場作戲固聊爾.隨緣應責疇能充
邊城氛埃蔽天赤.春物豈暇尋青紅
頗知別乘甚相得.共玩雙翠臨雕籠
酒闌起舞屢脫帽.笑指落月如懸銅
何當容我作鼎足.未易歸馬催匆匆
