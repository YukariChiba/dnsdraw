僕本山野人.漁樵共居處
小年學父詩.用心亦良苦
搜索空虛腹.綴緝艱辛語
糊口走四方.白頭無伴侶
前年得嚴粲.今年得嚴羽
我自得二嚴.牛鐸諧鍾呂
粲也苦吟身.束之以簪組
遍參百家體.終乃師杜甫
羽也天姿高.不肯事科舉
風雅與騷些.歷歷在肺腑
持論傷太高.與世或齟齬
長歌激古風.自立一門戶
二嚴我所敬.二嚴亦我與
我老歸故山.殘年能幾許
平生五百篇.無人爲之主
零落天地間.未必是塵土
再拜祝二嚴.爲我收拾取
