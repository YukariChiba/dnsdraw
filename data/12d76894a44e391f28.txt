仲遠英俊人.落筆驚飛電
來自神仙中.風姿冰雪盥
我謫天南陲.君來適相見
憶昔我與君.射策麒麟殿
君時氣橫秋.九萬摶風便
文辭灑星斗.議論倒江漢
便宜上玉堂.不爾登蓬館
別來二十年.青衫尚州縣
蘭薰麝所忌.玉潔女多怨
嗟我正衰遲.何階往論薦
豈有如此人.而得長貧賤
朝廷方急賢.珠璧聯清貫
去去行勿遲.九天春晝暖
