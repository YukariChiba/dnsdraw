蜜花小春操.自笑雪萼遲
中有千斛香.半點不自私
逮茲良月半.著得鮮風吹
吹作群卉先.以慶此段奇
悠然一臨風.粲然一解頤
孤芳爾何事.要結斯人知
紫荷鄉來橐.綵庭親付衣
今茲玉筍班.默贊元化機
不知春幾何.但見物自怡
藹藹蒸粹和.蕩蕩生華滋
問之何因爾.有以潤色之
善頌繼善禱.試聽輿人辭
亦既多壽祉.頌禱夫奚爲
盍觀輿人心.以尉輿人思
