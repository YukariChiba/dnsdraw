兒時拜公牀.眼碧眉紫煙
舍前架茅茨.爐香坐僧禪
女奴煮甖粟.石盆瀉機泉
今來掃門巷.竹間翁蛻蟬
堂堂列五老.勝氣失江山
石盆爛黄土.茅齋薪壞椽
女奴爲民妻.又瘞蒿里園
當年笑語地.華屋轉朱欄
課兒種松子.傘蓋上參天
投策數去日.木行天再環
先生古人風.鐵膽石肺肝
眼前不可意.壯日掛其冠
解衣廬君峰.洗耳瀑布源
霧豹藏文章.驚世時一斑
衆人初易之.久遠乃見難
憶昔子政在.爲翁數解顔
五兵森武庫.河漢落舌端
王陽已富貴.塵冠不肯彈
呻吟刊十史.凡例墨新乾
宰木忽拱把.相望風隧寒
百楹書萬卷.少子似翁賢
