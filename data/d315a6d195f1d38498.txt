君王取天下.有人將甲兵
君王得天下.有人相昇平
我欲介其間.區區安取成
莫若歸養高.高卧嵓之扃
直使萬乘意.慕仰非鴻冥
身雖隠漁釣.心豈忘朝廷
常慮天下定.君王志驕盈
羣臣習見聞.力諫不爾聽
不有不臣者.不足回其清
商山四老人.用是定西京
潛希絕世躅.萬一助皇明
年當建武日.上下咸清寧
所懷憶不陳.終焉爲客星
如何逸民傳.乃有狂奴名
