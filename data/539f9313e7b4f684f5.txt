楚水緑涵天.羣山靄而秀
君行當何之.我謁慚已後
輕舟翻然來.喜氣瀉襟袖
問知道途遠.驚我形容瘦
駸駸光景馳.暮夜逐清晝
嵩衡猶可秃.鬚鬢豈長茂
惟其寸心在.皎日經宇宙
持蓀可相慰.不必傾醇酎
君家多冠冕.煜煜五公胄
聲華滿天都.名字在英彀
登科况肩隨.兩紀詞塲舊
誰云班荆樂.却歎掺袪驟
荆民日安堵.漢政多寛宥
飲酒祝無何.千篇遲歸奏
