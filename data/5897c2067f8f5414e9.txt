海上神仙不知數.無人觧說三山路
舟中彷彿見霞裾.弱水波深不堪度
青天那得白日昇.仁能愛物功乃成
秦漢之君俱好武.枉從方士求長生
從來定亂必以戰.公以不戰爲中興
兩朝歲活數百萬.報公福祿知難名
只今潭潭開二府.富貴如山澤如雨
經殿時聞御幄香.日對清光接天語
歸來下馬復過庭.一德樓邊柳陰舞
天上頻移瑇瑁筵.瓊漿賜酒如流泉
盛事傳觀作圖畫.蕊珠何處求羣仙
皇天報德何時足.政恐天心似人欲
會從四世數五公.何止長年是公福
