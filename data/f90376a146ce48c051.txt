高人買山隱.百萬猶恨少
客兒最省事.有屐一生了
東莊良不遥.十里望縹緲
縈紆並麥垅.翠浪四山繞
先生滯鹿車.去程通鳳沼
暫來山泉上.思與飛雲杳
雲北接雲南.一逕絕紛擾
竹林懷風雨.目斷極窈窈
從來無世塵.相對真不撓
龍兒爭地出.頭角已表表
先生囑支郎.勿使斤斧夭
終當乞一杖.險路扶吾老
