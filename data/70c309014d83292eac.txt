二豪以詩鳴.優劣孰敢分
縱橫閱萬卷.何憂備三鄰
終年發揣摩.秀句吐陽春
誰云不菑畬.安取三百囷
汝潁素多奇.世不乏孫陳
著書效潛夫.奏賦嗤陵雲
哀時無祁奚.丹書誰爲焚
儻令試一割.晉盜當奔秦
德業閟不耀.天欲昌其身
定交乃余求.不貴白髮新
從此杖屨數.爲子掃榻塵
高談看亹亹.揮麈落紛紛
