無功懶仕由堪酒.故向東臯事田畝
自慚耕稼非老農.歲入何曾給糊口
通功易事媿無術.謾闢書齋會鄉友
出技慙如鼯鼠窮.說法强爲師子吼
交游漸覺不在眼.老拙自知當縮手
陳生慷慨真可人.文似良金膽如斗
論交何止十年前.耐久遥期十年後
把酒殷勤問黄菊.十年故舊寧多有
士窮要使節義敦.不見韓公稱子厚
北窗捉筆書惡詩.醉中戯贈陳三九
