細草鋪茵綠滿堤.燕飛晴日正遲遲.
尋芳陌上花如錦.折得東風第一枝.
錦箏銀甲響鶤弦.勾引春聲上綺筵.
醉倚闌幹花下月.犀梳斜嚲鬢雲邊.
楚雲湘雨會陽臺.錦帳芙蓉向夜開.
吹罷玉簫春似海.一雙彩鳳忽飛來.
春江新水促歸航.惜別花前酒漫觴.
倒盡銀瓶渾不醉.卻憐和淚入愁腸.
誰知別易會應難.目斷青鸞信渺漫.
情似藍橋橋下水.年來流恨幾時幹.
漏滴銅龍夜已深.柳梢斜月弄疏陰.
滿園芳草年年恨.剔盡燈花夜夜心.
夜合庭前花正開.輕羅小扇為誰裁.
多情驚起雙蝴蝶.飛入巫山夢裏來.
憶別悠悠歲月長.酒兵無計敵愁腸.
柔絲漫折長亭柳.綰得同心欲寄將.
楊柳青青映畫樓.翠眉終日鎖離愁.
杜鵑啼落枝頭月.多為傷春恨不休.
雲色鮫綃拭淚顏.一簾春雨杏花寒.
幾時重會鴛鴦侶.月下吹笙和彩鸞.
