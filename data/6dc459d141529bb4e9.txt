我行亦偶然.君來定何謂
風高浪如山.聞者亦已畏
而君從一葉.過我乃特地
郵亭六日俱.臨行尤自媿
朝出纔辨色.夜歸或霑醉
殘燈不見人.待我獨忘睡
語款多破顔.情極幾屑涕
屈指再相從.便作新井計
我擔既弛肩.君駕亦方稅
不覺涉四年.俯仰纔一喟
每見意每加.終始不少替
顧匪求名頑.豈不懷此義
凡生等飄蓬.何物非委蛻
爲我謝故人.隨方聊自慰
