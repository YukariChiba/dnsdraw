大水蔑洲浦.牽挽無復施
我舟恃長風.風止將安爲
塌然委積水.坐被弱纜維
市井隔峰嶺.食盡行將饑
長嘯呼風伯.厄窮豈不知
蓬蓬起東南.旗尾西北馳
所望乃大謬.開門訊舟師
舟師掉頭笑.沿泝要有時
泝者不少息.沿者長嗟咨
飄風不終日.急雨常相隨
雨止風亦止.條條弄清漪
我言未見信.君行自見之
