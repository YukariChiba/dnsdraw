年來憂患老病纒.獨寝一室方蕭然
道人顧我笑且憐.贈以一粒金華丹
彤霞入腹氣熻赫.紫焰照日光斒斕
寸田溫溫起真火.尾閭歷歷朝泥丸
道人年少遊賢關.曳裾躧履公卿間
宣和天子崇神仙.近臣薦引登金鑾
造膝一語開天顔.羽衣縹緲黄其冠
吴筠雖嘗入禁掖.稚川終隱羅浮山
荆棘掃盡棃棗熟.汞鉛九轉龍虎蟠
一裘百衲聊卒歲.斗酒滿引冰雪寒
朅來鐔津施丹劑.應病與藥俱輕安
度人濟世功行圓.超脱滓穢猶蜕蟬
