海國困蒸溽.新居利高寒
以彼陟降勞.易此寢處乾
但苦江路峻.常慚汲腰酸
矻矻煩四夫.磽磽斲層巒
彌旬得尋丈.下有青石盤
終日但迸火.何時見飛瀾
豐我粲與醪.利汝椎與鑽
山石有時盡.我意殊未闌
今朝僮僕喜.黄土復可摶
晨瓶得雪乳.暮甕停冰湍
我生類如此.何適不艱難
一勺亦天賜.曲肱有餘歡
