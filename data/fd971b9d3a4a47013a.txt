碧海吸長江.清波逾練浄
我爲鼓山遊.潮落初放艇
連峰翠崔嵬.倒影涵玉鏡
捨舟訪招提.木末繚危磴
凌雲開寶閣.震谷韻幽磬
乃知大叢林.托棲必深夐
靈源更瓌奇.巖壑相隱映
森羅盡尤物.無乃太兼并
偉哉造化力.至巧於此罄
烟雲互卷舒.變態初不定
豈惟冠一方.實最東南勝
周行洞浹中.泉石若奔競
飄蕭毛髪清.滌濯肺腑瑩
當年喝水人.端恐溷觀聽
是心如虚空.動寂豈妨並
兵戈正聯綿.幽討亦云幸
相攜得佳侣.散策謝軒乘
媮安朝夕間.未可笑趙孟
淹留遂忘歸.悵望雲海暝
不負惠詢期.更起滄洲興
