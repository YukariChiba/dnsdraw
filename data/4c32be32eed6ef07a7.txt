新月凈林木.微風動菰蒲
客子不能寐.拊身念艱虞
忽思騎鯨翁.已去不可呼
樂哉今夕境.忍令墮空虛
南都李文學.豪氣老不除
將爲章江行.值我彭蠡湖
一見如平生.健論真起予
座間誦新作.崢嶸突黄初
携酒夜過我.烹鷄仍鱠魚
快飲不記琖.耳熱歌烏烏
乘墜俱大謬.醉倒不用扶
幾夢即了我.此身無復餘
勝踐無古今.人事自作疎
東西南北人.何必懷此都
明朝兩茫茫.危途各崎嶇
語離有遺恨.更起捋君鬚
