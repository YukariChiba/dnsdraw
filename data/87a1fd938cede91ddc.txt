鼓山聞天下.一見名不空
自從周職方.閩在王會中
登山亦幾人.興寄隨所逢
騎君常愒日.遷客多悲風
劍川發甌西.萬阻與海通
忽焉得平壤.北山矗其東
我行未及巔.已見國勢雄
三韓到吳會.不可道里窮
俯瞰南來帆.沄沄自朝宗
曩時諸降王.各撫千里封
相招神銜圖.旅獻東都宮
東都今何如.胡馬鳴蒿蓬
一春長雨霧.明日歸樊籠
恣探泉石幽.篝燈道歸筇
