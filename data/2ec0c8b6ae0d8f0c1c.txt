全吳臨巨溟.百里到滬瀆.海物競駢羅.水怪爭滲漉.
狂蜃吐其氣.千尋勃然蹙.一刷半天墨.架為欹危屋.
怒鯨瞪相向.吹浪山轂轂.倏忽腥杳冥.須臾坼崖谷.
帝命有嚴程.慈物敢潛伏.噓之為玄雲.彌亙千萬幅.
直拔倚天劍.又建橫海纛.化之為暴雨.潈潈射平陸.
如將月窟寫.似把天河撲.著樹勝戟支.中人過箭鏃.
龍光倏閃照.虯角搊琤觸.此時一千里.平下天臺瀑.
雷公恣其志.䃸磹裂電目.蹋破霹靂車.折卻三四輻.
雨工避罪者.必在蚊睫宿.狂發鏗訇音.不得懈怠僇.
頃刻勢稍止.尚自傾蔌蔌.不敢履洿處.恐蹋爛地軸.
自爾凡十日.茫然晦林麓.只是遇滂沱.少曾逢霢霂.
伊餘之廨宇.古制拙蔔築.頹簷倒菌黃.破砌頑莎綠.
只有方丈居.其中蹐且局.朽處或似醉.漏時又如沃.
階前平氾濫.牆下起趢趚.唯堪著笞笠.複可乘艒宿.
雞犬並淋漓.兒童但咿噢.勃勃生濕氣.人人牢於鋦.
鬚眉漬將斷.肝膈蒸欲熟.當庭死蘭芷.四垣盛薋菉.
解帙展斷書.拂床安壞櫝.跳樑老蛙黽.直向床前浴.
蹲前但相聒.似把白丁辱.空廚方欲炊.漬米未離.
薪蒸濕不著.白晝須然燭.汙萊既已濘.買魚不獲鮛.
竟未成麥饘.安能得粱肉.更有陸先生.荒林抱窮蹙.
壞宅四五舍.病筱三兩束.蓋簷低礙首.蘚地滑澾足.
注欲透承塵.濕難庇廚簏.低摧在圭竇.索漠拋偏裻.
手指既已胼.肌膚亦將瘯.一苞勢欲陊.將撐乏寸木.
盡日欠束薪.經時無寸粟.䗂蝓將入甑.蟚蜞已臨鍑.
嬌兒未十歲.枵然自啼哭.一錢買粔籹.數裏走病僕.
破碎舊鶴籠.狼藉晚蠶蔟.千卷素書外.此外無餘蓄.
著處紵衣裂.戴次紗帽醭.惡陰潛過午.未及烹葵菽.
吳中銅臭戶.七萬沸如臛.嗇止甘蟹䱬.侈唯僭車服.
皆希尉吏旨.盡怕裏胥錄.低眉事庸奴.開顏納金玉.
唯到陸先生.不能分一斛.先生之志氣.薄漢如鴻鵠.
遇善必擎跽.見才輒馳逐.廉不受一芥.其餘安可黷.
如何鄉里輩.見之乃蝟縮.粵予苦心者.師仰但踖踧.
受易既可注.請玄又堪蔔.百家皆搜蕩.六藝盡翻覆.
似餒見太牢.如迷遇華燭.半年得酬唱.一日屢往復.
三秀間稂莠.九成雜巴濮.奔命既不暇.乞降但相續.
吟詩口吻噅.把筆指節瘃.君才既不窮.吾道由是篤.
所益諒弘多.厥交過親族.相逢似丹漆.相望如脁肭.
論業敢並驅.量分合繼躅.相違始兩日.忡忡想華縟.
出門泥漫漶.恨無直轅輂.十錢賃一輪.逢上鳴斛觫.
赤腳枕書帙.訪予穿詰曲.入門且抵掌.大噱時碌碌.
茲淋既浹旬.無乃害九穀.予惟餓不死.得非道之福.
手中捉詩卷.語快還共讀.解帶似歸來.脫巾若沐浴.
疏如松間篁.野甚麋對鹿.行譚弄書簽.臥話枕棋局.
呼童具盤餐.擫衣換雞鶩.或蒸一升麻.或煠兩把菊.
用以閱幽奇.豈能資口腹.十分煎皋盧.半榼挽醽醁.
高談繄無盡.晝漏何太促.我公大司諫.一切從民欲.
梅潤侵束杖.和氣生空獄.而民當斯時.不覺有煩溽.
念澇為之災.拜神再三告.太陰霍然收.天地一澄肅.
燔炙既芬芬.威儀乃毣毣.須權元化柄.用拯中夏酷.
我願薦先生.左右輔司牧.茲雨何足雲.唯思舉顏歜.
