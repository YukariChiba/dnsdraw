老去身已衰.事過意愈嬾
斯人未寂寞.吾此歸亦晚
疏籬带落葉.秋色忽已滿
南窗可炙背.喚婦同茗盌
舊讀無新功.亦復費編纂
凝塵亂朱墨.妙句折編簡
往者荷蓧翁.實具世外眼
不能與之游.只有興盡返
曹南二三老.夙昔荷推挽
平生萬卷書.未盡一日款
微詞絕端兆.自怪識者罕
願聞片言佳.庶用收褊短
