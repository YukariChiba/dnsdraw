手把武夷竹.江山滿吾目
落花稱意紅.芳草無心綠
雙澗瀉翠璚.羣山斷蒼玉
青林隠成帷.碧洞深如屋
煙鎖花間猿.雨驚巖下鹿
藥爐埋白雲.丹井浸枯木
虎岫聳錦屏.龍湫噴銀粟
晉人陸修靜.於此曾卜築
饑則餌嫩松.寒則披老槲
惠遠同種蓮.淵明共採菊
當年學阿彌.飛神到天竺
舊有曬藥臺.荆棘蔽幽谷
舊有朝元石.霧靄籠飛瀑
園桃曉猿攀.庭柏夜鶴宿
何人建琳宮.先生留寶躅
鐵板時敲茶.銅鐘曉喚粥
冠褐靄鏘鏘.車馬來僕僕
巨壑有魚飛.寒池足鴉浴
天高星斗寒.更深鬼神哭
到此風骨清.直欲騎黄鵠
