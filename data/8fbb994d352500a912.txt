晨冰結車轍.朔野風正厲
君行良亦勤.正與苦寒值
超然出門去.曾不顧我議
譬如雲飛鴻.勢不受維縶
開籠恣其往.萬里在展翅
場功十月畢.田家足豳事
兒童樵牧歸.荆扉寂已閉
燃薪燭茅屋.并坐侄與弟
自愛村醪熟.或以山鹿饋
凍蔬劚青黄.寒藥煮根柢
從容溫飽間.萬事一無累
嗟予不得往.注目雲接地
