即祚謳歌後.欽柴禮數新
盛容超曠代.樂貢盡殊鄰
宿戒臨行殿.宵興絕衆臣
立須空便次.步進却柔裀
外物雖多品.天心在一純
高靈終享德.群望亦依仁
暗藹如無間.遲延若可親
欲知精意答.預睹太和臻
積曀沉遥甸.浮陽上綺闉
霱雲生斐亹.愛景駐逡巡
厚慶歸清廟.餘釐及兆人
還宮動前蹕.喜氣入韶鈞
