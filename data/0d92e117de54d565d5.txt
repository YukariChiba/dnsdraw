連年飲建業.寤寐北山靈
三過又不入.風雨盲其程
一朝决會期.萬籟不敢聲
斷潢捲夕潦.列巘浮帝青
因思山中人.昔日相熙寧
不知學何事.莽制爲周經
羣公咸其輔.不悟宗康成
相承至章蔡.九州半羶腥
歷年百七十.衆寐未全醒
三經猶在校.從祀猶在庭
追惟禍之首.千古一涕零
大鈞窅難問.山雲水泠泠
