楚山青.湘水淥.春風澹蕩看不足.草芊芊.花簇簇.
信浮沉.無管束.釣回乘月歸灣曲.酒盈尊.雲滿屋.
荻花秋.瀟湘夜.橘洲佳景如屏畫.碧煙中.明月下.
水為鄉.蓬作舍.魚羹稻飯常餐也.酒盈杯.書滿架.
柳垂絲.花滿樹.鶯啼楚岸春天暮.棹輕舟.出深浦.
罷垂綸.還酌醑.孤村遙指雲遮處.下長汀.臨深渡.
九疑山.三湘水.蘆花時節秋風起.水雲間.山月裏.
鼓清琴.傾淥蟻.扁舟自得逍遙志.任東西.無定止.
