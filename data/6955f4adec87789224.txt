自君臥漳濱.我意恍若疾
無人與笑言.兀兀守一室
當寢或不寢.當食或不食
有思氣填胸.可駭幾戰慄
想君端在家.比我乃安逸
妻孥以嬉娛.簿領久閣筆
南城趨北城.道路無所隔
我豈無僕馬.子不見賓客
哦亭足清風.林木助蕭瑟
葵花無數開.蓮葉亦已出
起來定何時.幸會能幾日
已令蒭白醪.待子歡促膝
