東皇駕蒼龍.超忽了八區
清明風從冰輪際.轉入厚地潛嘘嚅
周行無間寂無迹.但見動植咸照蘇
赩如醇醪入花骨.凍塊一一成豐腴
花光照空日色醉.天宇蕩滉青蓮敷
爛霞漲淥萬堆雪.剪刻不用施鉛朱
銅丸晝漏五十刻.銜燭緩轡經天衢
游人正與春物競.汲汲磨蟻同馳驅
固知一氣共舒慘.機關默動非人須
孰居無事主張是.繡黼萬象歸無餘
青黄赤白豈有意.應見略似摩尼珠
區中代謝未有極.故自有物無榮枯
