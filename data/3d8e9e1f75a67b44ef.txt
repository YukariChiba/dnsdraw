轉庵詩三昧.仍嗜書八法
寫出金彈句.可翫不可狎
近觀聖花作.險若君獨壓
壯如錢塘潮.清若苕溪霅
僚丸同妙手.痀蜩真脫甲
庖刀方奏砉.郢風復運霎
文章特小技.聖處奚假插
得趣堪獻佛.高吟岸烏帢
達者越拘攣.迷者泥檢柙
豈知造化機.目擊不容眨
衮衮萬馬奔.翼翼兩攻夾
靈根有變通.時雨自浹洽
意輕秦趙璧.價重蒲葵箑
記舟何用痕.印錢偶因掐
於道得達尊.問鼎不問郟
