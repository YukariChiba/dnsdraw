曲江罷相迹如掃.滿朝媕娿無諫草
動地漁陽鼙鼓驚.舊將半死哥舒老
蜀道乘騾萬里來.不識平原濟世才
倉皇靈武送玉冊.豈顧九廟蒙塵埃
天開地闢扶皇紀.李郭功成安史死
一日三朝有深意.臣結胸中老文字
麻鞵詩老脫賊來.北征自足配磨崖
我思瀟湘不易到.誰持墨本心眼開
鑒古評詩增感慨.無逸圖亡山水在
君不見阿忠少日歷艱貧.湯餠曾持半臂賣
