乃祖至和間.忠謀書鼎彝
但知陛下聖.豈知吾言危
元祐愛君語.讀者猶涕洟
典刑今不亡.盛德故在茲
歲晚子過我.秀若齋房芝
持身蹈規矩.出語無瑕疵
向來長安道.詎肯舍靈龜
萬里一泮宮.行囊幾新詩
湘山足幽勝.而水清漣漪
登臨豈不樂.邂逅枌榆思
我懶抱僻學.絕絃理朱絲
子獨慕千載.悠然契心期
豈不爲我留.感此節物移
臨岐撫陳編.爲子三噫嘻
高深諒何極.循求有端倪
願言勉事此.奕葉光前規
