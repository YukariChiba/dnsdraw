秋高朔馬肥.壯士多感激
起看天宇空.萬物盡陰黑
連年稍艱食.所至多盜賊
人情有馴致.世或尚姑息
坐令鼠子輩.漸欲穴我室
苟生各有養.飛走隨所得
奪攘乃如此.彼計多變易
我生無根蒂.尚守祖父宅
邇來時命乖.僕僕州縣客
兩親化爲土.弟妹各狼藉
箕風度窗牖.蟋蟀催婦織
貧家一匹絹.已費幾蠶力
夫妻僅補綴.幸寬兒女責
復思後來事.對酒不能喫
人言有定數.禍福那可擇
胡爲自慘戚.三十頭雪白
