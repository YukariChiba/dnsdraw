明鏡明於月.白髮白於雪
月照雪轉添.使我心斷絕
連年事行役.曾不須臾歇
陟岡脚雙繭.凌湖舟一葉
五覿君山面.洪濤漲天闊
重倚南樓欄.遠鴈逐雲滅
西風落破帽.龍山酬九節
摇鞭荆門去.蒙泉弄清潔
游觀固不惡.奔走計則拙
眠指幾千里.意者遂休轍
困翮墮渚宮.因循入覊紲
天涯寒苦早.袖穿手龜裂
村沽酒力薄.連釂耳方熱
矯首飛白雲.杳杳望吳越
儒冠信誤身.鑄盡六州鐵
