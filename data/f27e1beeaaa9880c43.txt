君年二十美且都.初得惡疾墮眉鬚
紅顔白髮驚妻孥.覽鏡自嫌欲棄軀
結茅窮山啖松腴.路逢逃秦博士盧
方瞳照野清而癯.再拜未起煩一呼
覺知此身了非吾.炯然蓮花出泥塗
隨師東游渡濰邞.山頭見我兩輪朱
豈知仙人混屠沽.爾來八十胸垂胡
上山如飛嗔人扶.東歸有約不敢渝
新年當參老仙儒.秋風西來下雙鳬.得棗如瓜分我無
