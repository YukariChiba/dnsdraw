洙泗之根枯無芽.千五百年復生花
章通句解到聖處.格高調古意易差
南嶽一登光萬丈.下照百物窮幽遐
天公欲振斯文緒.卓爾大雅生長沙
淡如清廟有遺味.粹如白璧無纖瑕
周旋禮樂今冠冕.彈壓妖怪古鏌鋣
翺翔祕館育儀羽.岌嶪殿中峩觸邪
忽驚雲霧蔽日月.一落湖海潜煙霞
浮言既空望逾遠.欻起仍乘使者車
急祗臨遣護襄漢.旋奉溫詔來三巴
春風所及自和氣.坐令四境還桑麻
五月渡瀘臣敢憚.晝日三接恩意加
皇心念爾蜀父老.因以與爾毋咨嗟
但見田畝興孝悌.已無稂莠勞梳爬
洋洋韶頀出正始.一洗下俚之淫哇
夤緣末學被羅致.得以文藝陪絳紗
作興詩書盛樂育.謂之文翁寧非耶
蜀人德公盛於衛.思厚報之吟木瓜
二陽寖長今初度.門無雜賓賓則嘉
欲酌北斗薦眉壽.聽我祝辭人無譁
先生直上作舟楫.領袖夔契承勛華
心回元化位天地.手挈魁柄扶邦家
工師作室貴兼用.施置寧遺負與叉
自憐愚魯無所似.獨於詩書涉津涯
有如使之執經侍.或能誦說聖人汙
古來好善優天下.珍重先生借齒牙
