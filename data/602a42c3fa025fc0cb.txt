斷鴈懷歸蘆葉秋.離鸞感照菱花羞
五更呼兒拭殘淚.淹速有命吾歸休
殿頭三拜疏.去意浩莫收
內前宣辭賜顔色.外間祖帳如雲稠
往年長安道.笑談取公侯
白璧抵山車斷流.黄金牣屋花滿樓
萬釘圍腰笏頭带.廷紳嘖嘖懸兩眸
吁嗟此何物.白盡人間頭
二十年重來.見此勇退楊瀘州
平生志氣未肯傾.卷懷歸洗岷峨愁
我往送之門.感事增百憂
怱怱別公上車去.怕鬼見笑君奚留
