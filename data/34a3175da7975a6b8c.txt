敝周僿于文.老子談大道
仁義已末流.體法固行潦
虛無抱玄珠.清淨爲至寶
掊斗息羣競.死聖止大盜
謂可愚斯民.狂瀾復既倒
不知世大變.萬僞火就燥
欲以區區言.反俗入羲昊
渾淪五千言.道德何浩浩
漢嘗求其說.施用未深造
衣食已有滋.煩苛以能埽
惜哉衰世士.學術失探討
流而爲刑名.慘礉極枯槁
但見多申韓.舉皆罪黄老
聖人無常師.有善取輿皁
問禮固有然.誰謂孔徒小
遺貌知是非.君無論醜好
