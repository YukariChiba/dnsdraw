百尺井底泉.激輪乍飛流
潺湲入庭戶.宛轉如奔虬
主人三署郎.持節西南州
棄之臥故里.富貴安足留
郤埽長閉門.贏餘非所求
客來坐林下.樽酒相獻酬
未嘗語朝市.餘事良悠悠
乃知獨往意.不必山林幽
衣冠多雋才.繼踵公與侯
誰能懸其車.五十未白頭
嗟嗟賢大夫.此風可鎮浮
爲問三輔間.何如馬少遊
