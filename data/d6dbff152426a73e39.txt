常聞南華經.巧勞智憂愁
不如無能者.飽食但遨遊
平生愛慕道.今日近此流
自來潯陽郡.四序忽已周
不分物黑白.但與時沈浮
朝餐夕安寢.用是爲身謀
此外即閑放.時尋山水幽
春遊慧遠寺.秋上庾公樓
或吟詩一章.或飲茶一甌
身心一無繫.浩浩如虛舟
富貴亦有苦.苦在心危憂
貧賤亦有樂.樂在身自由
