道山羣玉府.密邇日月光
夐與塵世隔.恍如白雲鄉
李侯好古士.來自天一方
峩冠英俊林.掉鞅翰墨場
著庭秉直筆.省戶推望郎
高情遽勇退.遠業真難量
黎庶多困窮.撫摩仗循良
鷹鸇豈不鷙.鳳鳥乃嘉祥
生財固有道.視民當如傷
寧乏强敏稱.毋令本根戕
仁聖子萬姓.邇遐如一堂
賢牧著聲績.璽書隨褒揚
我歸伏茅荆.翹首觀高翔
