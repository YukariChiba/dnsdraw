憶昔東南居.結屋古城背
野色带危牆.花陰弄寒砌
月彩淡微雲.春風入衣袂
萬籟悄無聲.獨立與誰對
殷勤古壕蛙.爲我作鼓吹
號昏初兩三.閙雨忽鼎沸
懸知世俗憎.自可幽人意
胡行如鬼速.十年滿天地
弊廬飛劫灰.生涯轉零替
邇來三間茅.風雨僅可蔽
青春不改色.人事有興廢
一聞羣蛙鳴.懷舊如夢寐
撫事爲嘆嗟.傷心極流涕
