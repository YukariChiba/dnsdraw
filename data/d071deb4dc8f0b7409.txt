世上曾誰歌白雪.慨歎風人聲屢咽
旋蟲時叩豈無聞.盡發宮商方應節
江西源正非旁流.文清詩名不易收
師承吏業特餘事.一門玉律誇中州
了知著脚最高處.不局晚唐脂粉路
涪翁時異屹相望.龍勺彝樽滿堂聚
昔人詞賦上三都.未必獻納裨皇居
且今司刑掌邦賦.羔羊化行無詐狙
孤生奚貪芻豢說.一飯跏趺諸想滅
案頭何用寶傳燈.自有公家論語說
