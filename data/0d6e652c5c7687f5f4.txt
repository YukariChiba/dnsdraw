白首羽林郎.丁年戍朔方
陰天瞻磧落.秋日渡遼陽
大漠寒山黑.孤城夜月黃
十年依蓐食.萬里帶金瘡
拂雪陳師祭.衝風立敎場
箭飛瓊羽合.旗動火雲張
虎翼分營勢.魚鱗擁陣行
誓心清塞色.鬬血雜沙光
戰地晴輝薄.軍門曉氣長
寇深爭暗襲.關逈勒春防
身賤竟何訴.天高徒自傷
功成封寵將.力盡到貧鄉
雀老方悲海.鷹衰却念霜
空餘孤劒在.開匣一霑裳
