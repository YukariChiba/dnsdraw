有藝者趙生.雜出逞活法
飛走異族類.指教各馴狎
參戲竿欲摧.險弄首將壓
當場等嬉笑.旁觀舉震霅
其間聖花術.殆是天下甲
出沒鬼物驚.變幻風雨霎
覿面喚名葩.信手如素插
洞視空樊籠.赤立却巾帢
居然齠齔兒.恍出虎兕柙
脫索婦更神.倒錐目不眨
穿楊百步間.設的兩口夾
一箭中關捩.四坐駭汗洽
或馳若轉輪.或舞若揮箑
機緘孰主張.造化在噓呷
技進無萬殊.妙用纔一掐
儻然自胡越.誰能會鄏郟
