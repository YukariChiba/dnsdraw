空房夜氣清.落月傍簷明
念我平生友.相望隔荒城
我老未厭書.破窗猶短檠
君亦不奈閑.黙坐數殘更
共結香火社.同尋文字盟
王子潮州來.一笑冠欹傾
午飯展僧鉢.村醪傾客瓶
相逢但談道.絕口不論兵
未免俗眼笑.屢遭時輩輕
人生各有趣.小大俱有程
譬彼澗底松.難伴池中萍
雲鵬與斥鷃.已矣兩忘情
一洗瘴海耳.此言君可聽
