聞說尋山屐.閑穿近郭村
眼明山淨綠.心愛水清喧
幽事付餘日.狂歌終放言
地經殊代遠.名爲老僧存
境勝醒朝梵.蔬甘飽夕飱
僧應只靈運.客或是文園
覓句聞吳詠.投文弔楚魂
夢時驚遠籟.背喜曝微暾
歷井窺雲窟.窮山繞石根
蹇驢當復跨.促席未容温
兒輩休嗤點.吾曹自引援
濁醪聊共把.蠧簡付重論
歸和山中句.挑燈老眼昏
