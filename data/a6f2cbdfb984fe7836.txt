君家小謝城.爲客洛陽裏
綠髮方少年.青衫喜爲吏
重湖亂山綠.歸夢寄千里
洛浦見秋鴻.江南老芳芷
自言北地禽.能感南人耳
京國本繁花.馳逐多英軌
爭歌白雪曲.取酒西城市
朝逢油壁車.暮結青驄尾
歲月倏可忘.行樂方未已
忽爾畏簡書.翻然浩歸思
江山故國近.風物饒陽美
楚柚煙中黄.吳蓴波上紫
還鄉問井邑.上堂多慶喜
離別古所難.更畏秋風起
