鳳閣鸞臺十二屏.屏上郭熙題姓名
崩崖斷壑人不到.枯松野葛相欹傾
黄散給舍多肉食.食罷起愛飛泉清
皆言古人不復見.不知北門待詔白髮垂冠纓
袖中短軸纔半幅.慘澹百里山川橫
巖頭古寺擁雲木.沙尾漁舟浮晚晴
遥山可見不知處.落霞斷雁俱微明
十年江海興不淺.滿帆風雨通宵行
投篙椓杙便止宿.買魚沽酒相逢迎
歸來朝中亦何有.包裹觀闕圍重城
日高困睡心有適.夢中時作東南征
眼前欲擬要真物.拂拭束絹付與汾陽生
