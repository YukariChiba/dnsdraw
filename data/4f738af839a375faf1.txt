廖生術天與.如鑑掛高墀
能以禍福語.感動諸奔馳
至有不旋踵.坐獲百萬貲
推排鬼氣奪.擯斥海岳移
自云前十年.負術驤螺湄
鬧中出雙掌.得子如沙披
乃今十年後.所契了不疑
况有遠大語.未易論銖錙
曾聞物外償.不若君家詩
吾謂廖生曰.一詩何補爲
生云等詩爾.我則如渴饑
一詩固不惜.爲生試言之
天地有文理.俯仰自可推
有文在其掌.乃晉魯嬰兒
方其表異態.覽者初亦癡
生當千年後.把握論蓍龜
顧生勿輕許.角立非生誰
