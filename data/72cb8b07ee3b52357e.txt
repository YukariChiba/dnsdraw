長沙解嶺海.浩壤冠南楚
豈止風物繁.山水亦清富
然以余觀之.兩者未足數
雖曰大藩地.要以多賢故
元侯汝潁奇.家世工酌古
朅來簿書中.見此廊廟具
三年令小邑.野鶴剪翎羽
側腦望雲漢.奮躍思遠舉
忽聞除書至.當得贊天府
婢僕想京華.一室譁兒女
便覺駝鐸聲.吹帽黄塵路
舉首望絳闕.金碧礙雲雨
富貴來自天.車馬氣成霧
遙知念舊遊.笑與同僚語
