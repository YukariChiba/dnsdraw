船沿江北行.不見江邉樹
颯颯蘆葦空.棲鴈泣如訴
波濤極衝撞.沙岸已頽仆
東傍趙屯來.結茅是誰住
簷破炊煙散.豈足禦風露
小兒索午飯.病婦織芒屨
良人糴米出.煙江未明度
妻兒久待歸.頸佇想回路
今年遷避早.寒衣不曾具
薄業何能問.苟且遣朝暮
此地多遺基.向也盛生聚
闗洛幾時清.徒激衝冠怒
客子重吁嗟.半世多窘步
無位進瞽言.慨此歲月誤
有地不可耕.有天不可籲
抆淚歸來休.三徑想如故
