羣盜方爲梗.分符奏未寧
黃巾攻郡邑.白梃掠生靈
塵土周畿暗.瘡痍汝水腥
一兇雖剪滅.數縣尚凋零
理必資寬猛.謀須藉典刑
與能纔物論.慎選忽天庭
官品尊臺秩.山河擁福星
虎知應去境.牛在肯全形
舊政窮人瘼.新銜展武經
關防秋草白.城壁晚峰青
破膽期來復.迷魂想待醒
魯山行縣後.聊爲奠惟馨
