漢圖昔中天.百六啟真主
當時鄧高密.徒步赴光武
諸公上雲臺.一葉渺湘浦
聲名三十年.玉氣貫晴宇
向來宣室問.天語道舊故
不圖太平日.復見起兵簿
雙旌奠侯服.三節臨江滸
垂欲大用公.少駐議圜府
人言山澤官.底用廟廊具
果聞一乘傳.已踵追鋒去
翔鳳覽輝來.風采照鴛鷺
平生經濟心.十不一二吐
茲行公勿遜.安國如鼎呂
