桃源東迴溪轉長.桃花開時春日光
幽禽出樹亂紅落.游魚吹花流水香
山人正住溪之滸.屋角花開自成塢
尋源未許武陵人.隱者但作桃花主
拄杖穿花來水頭.禽魚亦解識風流
往來況有樵雲叟.何惜銜杯同唱酬
一尊如出桃花色.花落尊中已無迹
醉鄉泠泠白日閑.黄塵滾滾青山隔
明年此日桃花開.何人凈掃溪陰苔
我亦天台約劉阮.春風一櫂酒船來
