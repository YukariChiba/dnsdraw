淮壖日沒風卷沙.黄昏飛雪如落花
孤舟有客寒不飲.欹枕關篷夜憶家
雪飛篷底洒我額.篷隙虛明來曉色
紙屏布被風颼颼.驚起開篷滿船白
船頭雪重折黄蘆.下有宿雁驚相呼
天寒四野無行客.凍卧孤舟愁盜賊
厭聞淮浪打船聲.原上風號天正黑
土膏已動春陽來.安得長風掃霧開
豁然天外見白日.爲君挂席凌清淮
