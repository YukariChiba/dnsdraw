朔風催入峽.慘慘去何之
共指蒼山路.來朝白帝祠
荒城秋草滿.古樹野藤垂
浩蕩荆江遠.淒涼蜀客悲
遲回問風俗.涕泗憫興衰
故國依然在.遺民豈復知
一方稱警蹕.萬乘擁旌旂
遠略初吞漢.雄心豈在夔
崎嶇來野廟.閔默愧常時
破甑蒸山麥.長歌唱竹枝
荆邯真壯士.吳柱本經師
失計雖無及.圖王固已奇
猶餘帝王號.皎皎在門楣
