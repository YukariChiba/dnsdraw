水聲響崢嶸.山勢高嵂矹
我居山水間.瞥焉五閲月
看山寬眼界.聽水清詩骨
妙理在濁醪.淡交寄薇蕨
翻書明月軒.瀹茗清泉窟
一雨釀黄梅.連朝來不歇
雲疏漏簷光.晴意猶鶻突
卓午睡瞢騰.起來足不襪
搔首獨無言.書空時咄咄
天宇未清夷.世途良臲𡰈
丈夫志未酬.徒有衝冠髮
俛頭習科舉.與俗聊汩汩
壯圖要有待.非久黔吾突
富貴漸逼人.榮途軔須發
