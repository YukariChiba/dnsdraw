惡木不忍伐.留我窻戶前
人皆笑我拙.我獨爲汝賢
共生天地間.誰不願長年
如何枝葉內.便縱斤斧穿
人或甚於斯.同被恩愛纏
燕昭與漢武.所享固已偏
樂極未肯休.更欲求神仙
孰能以此心.擴爲無盡泉
大哉周文王.尚結枯胔緣
傷生有禁止.亦具月令篇
好木雖云好.不須公愛憐
惡木雖云惡.莫自生讎冤
歲晏霜雪穩.夏深雷雨顛
扶疏有震落.與公常晏然
