煮餠了長夏.飽外非所憂
既和以滑甘.亦用冷煖投
芼之蔬茹嘉.一筯真良謀
風軒置盆水.簾虛漾林幽
更催石鼎煎.瀹此茗雪甌
且足爲口腹.庶得少遲留
山房無六月.微凉已颼颼
庚伏始云中.不日天下秋
善來二三友.閒身宜自由
步可著兩履.汎可掉扁舟
破壁委窮巷.孤城带芳洲
初傳多黍稌.忽詔捕螟蟊
但畏妨我詩.恒饑思難抽
