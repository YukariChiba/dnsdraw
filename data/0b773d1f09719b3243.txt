我家山水間.耳目厭華麗
聞道浙西山.經年通夢寐
從爲遠游客.忘却歸來計
欲買湖上田.謝絕人間世
湖山多變態.橫斜光景異
隨山轉朱閣.臨顧窮幽邃
惟有宣公樓.浮空堆亂翠
疑是水仙人.臨牆露高髻
道人迹愛山.朝昏閱終歲
最愛煙雨中.半掩青羅袂
我來悲歲晚.風霜掃昏翳
不見嶺頭雲.未盡登臨意
