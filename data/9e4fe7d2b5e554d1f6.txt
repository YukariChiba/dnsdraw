箕子朝鮮僻.蓬丘弱水寛
儒風通百粤.舊史記三韓
邑聚從衡接.民居質朴安
猶存古籩豆.兼用漢衣冠
兔穎家工縛.鮭腥俗嗜餐
騎兵腰玉具.府衛挾金丸
長袖鳶窺肉.都場狖掛竿
琴中蔡氏弄.指下祝家彈
主禮分庭抗.賓筵百拜難
漬橙粇釀旨.滋桂鹿脩乾
潑墨松如櫛.隤牆石似丹
地偏先日出.天迫衆山攢
鵬翼雲帆遠.羊腸石磴盤
由來異文軌.休訝變暄寒
事可資談柄.誰能記筆端
聊將詩貌取.歸作畫圖看
