歲晚忽不樂.相過偶乘閑
百年纔幾進.一笑得亦艱
有酒醉嘉客.無錢買妖鬟
問予官何爲.侍從聯朝班
朝廷多賢材.何用蒯與菅
白髮垂兩鬢.黄金腰九環
奈何章綬榮.飾此木石頑
於國略無補.有慙常在顔
幸蒙二三友.相與文字間
江子獨捨我.高鴻去難攀
秋風動沙苑.郡閣當南山
吟詠日多暇.詔條寬可頒
寒雲雪紛糅.幽鳥春緜蠻
勝事日向好.思君何時還
