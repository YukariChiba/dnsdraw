我昔少年日.種松滿東岡
初移一寸根.瑣細如插秧
二年黄茅下.一一攢麥芒
三年出蓬艾.滿山散牛羊
不見十餘年.想作龍蛇長
夜風波浪碎.朝露珠璣香
我欲食其膏.已伐百本桑
人事多乖迕.神藥竟渺茫
朅來齊安野.夾路鬚髯蒼
會開龜蛇窟.不惜斤斧瘡
縱未得茯苓.且當拾流肪
釜盎百出入.皎然散飛霜
槁死三彭仇.澡換五穀腸
青骨凝綠髓.丹田發幽光
白髮何足道.要使雙瞳方
却後五百年.騎鶴還故鄉
