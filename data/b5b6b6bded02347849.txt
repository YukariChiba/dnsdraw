橋門並馳道.車轂聲摩空
重廊隔囂鬨.闃若林巒中
黎明寮寀集.聯騎紛蹄鬃
交情金蘭契.晤語藥石攻
翰墨時間作.辭氣爭豪雄
微蹤幸接武.徒愧勞無功
軒窗鑒晴日.簷外鳴春蟲
沉迷驚節物.飲啄嗟樊籠
沂風漸澹蕩.璧水初沖融
坐想名園花.芳菲衒青紅
儒宮異拘窘.胡爲苦匆匆
來時招客醉.駕言與君同
