六出凝陰氣.同雲指上天
結時風乍急.集處霰長先
草穗翹祥燕.陂樁吐白蓮
犬狂南陌上.竹醉小池前
樵徑花黏履.漁舟玉帖舷
陣經暘谷薄.勢想朔方偏
樓面光搖錫.籬頭曉列錢
石苔青鹿臥.殿網素蛾穿
嘶馬應思塞.蹲烏似爲燕
童癡爲獸揑.僧愛用茶煎
念物希周穆.含毫愧惠連
吟闌餘興逸.還憶剡溪船
