昔聞若耶村.意象乃物外
皤然阡陌間.來往幾鮐背
無論百歲翁.甲子數至再
我來親見之.殊未輟耕耒
曩事一一言.多聞雜諄誨
回頭指丁壯.此是曾玄輩
有翁又過我.家有孫五代
指呼取斗酒.山果雜細碎
顧我使云年.慚縮不能對
恭惟大父行.不覺投杖拜
養生惟一嗇.此在吾術內
翁能信踐之.成就乃爾大
我今纔耄及.耳目已憒憒
長庚雖餘輝.敢與明月配
