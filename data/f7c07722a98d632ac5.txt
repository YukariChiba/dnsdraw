宮中月明何所似.如積如流滿田地
逈過前殿曾學眉.回照長門慣催淚
昭陽昨夜秋風來.綺閣金鋪情影開
藻井浮花共陵亂.玉階零露相裴回
稍映明河泛仙馭.滿牕猶在更衣處
管弦回燭無限情.環珮憑欄不能去
皎皎蒼蒼千里同.穿煙飄葉九門通
珠簾欲卷畏成水.瑤席初陳驚似空
復值君王事歡宴.宮女三千一時見
飛蓋愁看素暈低.稱觴願踏清輝遍
江上無雲夜可憐.冒沙披浪自嬋娟
若共心賞風流夜.那比高高太液前
