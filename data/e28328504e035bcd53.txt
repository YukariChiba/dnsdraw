美人瀟洒江水東.玉爲肌骨冰爲容
豈無嫣紅閙別浦.自性淡竚羞迎逢
燕脂百斛鬭宮飾.白帝有令毋纖穠
霜紈霧縠許在列.其敢誨冶女不共
阿環羽衣曾按舞.睡棠何事分春濃
不如淡掃粉亦却.諸姨合避虢國封
當時親承香露渥.峽夢回首雲無蹤
空聞天王守太白.朝元閣下悲秋蛩
我來殷勤爲花壽.鉛霜贈爾瑶兔舂
却向花間酌清氣.叱御勿進琉璃鍾
