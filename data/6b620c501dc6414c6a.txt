吾觀天地間.一一皆是畫與詩
渝川有二羅.畫得天地之英奇
大羅詩名撼湖海.小羅天機勃鬰不得已而水墨之
摇毫造化已破碎.灑墨元氣爲淋漓
嗟余老眼得一見.以手捫摸心然疑
問君自古畫有幾.君今此畫師者誰
君言我以眼爲手.天地萬物皆吾師
吾能得其意與理.貌取色相特其皮
畫成正未知似否.人人有眼誰可欺
譬之禪宗要透脫.戀戀祖佛寧非癡
作詩點出未來眼.一掃徐熙與郭熙
