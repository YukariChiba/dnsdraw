清都太皇居.窈在冥冥間
神光貫中極.希微炯非煙
紫宸邃以虛.絳闕高于天
受職徠百靈.肅雍朝九寰
大饗通明殿.張樂玉京山
九奏感人心.萬舞形物先
谷神靄清唱.黔嬴撫鳴彈
緬彼世間音.下里何㛹娟
闐闐響雷鼓.蹁躚舉雲鬟
彗孛小垂手.日月兩彈丸
陽春假優裝.投霓忽高弦
壺矢一笑電.歌風發三嘆
呼吸成千塵.神仙詎長年
峨峨帝王都.積蘇浮九埏
簫韶間猗那.鬭蟻蚊雷喧
蟲沙與猿鶴.等細不足言
遺音寄五柳.海山學成連
