靡靡歲時晏.亂山紅葉稀
端居已無悰.況與親故違
駕言臨廣路.惜此須臾期
祖燕未云洽.雞鳴促再馳
晨裝儼然隊.天澹風凄凄
迤邐征人行.悵惘離言悲
令德本高世.誠思開聖微
虎豹文采異.幾年丹詔垂
眷茲皇華寄.那得淹遐隮
君王久延佇.去矣翔天墀
顧我抱幽獨.已爲清世遺
冥鴻聿高舉.蜩鷽何由追
縈縈西郊道.晻晻朝陽暉
出處自殊迹.操袪胡不怡
明當逐雲月.依舊東岡陂
