莊重邦之望.疏明衆所欽
守符頻握虎.使節屢頒金
天子東州幸.時蒙皂蓋臨
名卿鎮以靜.循吏見於今
豈弟民無擾.廉隅俗不侵
清樽但談宴.和氣入謳吟
盛德推先進.高懷在直尋
兩忘兼寵辱.一笑寄浮沈
積雪留行色.朱輪挽去音
夢回雙闕表.愛結水棠陰
賤子非良器.經年託泮林
清暉瞻畫戟.諄誨俯華簪
與進恩尤厚.臨分戀最深
送公無外飾.終始古人心
