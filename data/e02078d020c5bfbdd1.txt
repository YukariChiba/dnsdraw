依依堤邊柳.泛泛水中舟
舟行無遠近.柳影不隨流
東風欲粉絮.相逐江上頭
正見鮆魚來.貫條尾脩脩
使斫橫刀膾.便銷千里愁
檣端燕暫語.即飛入高樓
樓上饒客飲.共候風色柔
明朝同挂帆.直過南徐州
吳地多平湖.纜柂明鏡秋
芙蕖拂雨舷.女艇花底謳
不羨乘五馬.却逢羅敷羞
此官當此時.莫憶塵中游
