嘉蔬隨客庖.香飯出僧甑
聊爲一飽謀.未暇談禪病
二公當代豪.詞林氣方盛
五言謹詩律.百罰嚴酒令
樂與同舍郎.共此給園浄
想像斜川游.何如舞雩詠
甘瓜自雍丘.肥芡來新鄭
肴果各有攜.笑我室懸磬
陋質謝不往.實愧瓊瑤映
人生一車足.那須富千乘
有興驅短轅.寧辭沮洳徑
及時速行樂.莫待苦脚脛
炎暑忽已闌.當念時難更
