吾年昔始冠.已有一髪白
作賦數百言.嘲罵等戱劇
只今尋舊作.一字不復憶
恍然如夢寐.了不見往迹
但有髩間絲.冉冉如堪織
南方地平濕.壮歲多老色
行年四十二.髪鬒那容惜
洗蘇将拔白.諱老嗟何益
一染復星星.此語記阿客
人生光景促.倐忽如敲石
詩成亦寤語.感嘆初無得
後應不識今.今已不識昔
