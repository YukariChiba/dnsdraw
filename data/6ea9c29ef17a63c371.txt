重山抱城起.清川带野回
深嚴古佛寺.嵽嵲聳高臺
此地宜眺覽.冠絕都城隈
遠近見千里.令人心目開
憶在七月中.丞相自魏來
百官迎道傍.休騎兹徘徊
衣冠相勝凌.塵土如炎灰
我隨衆人趨.出入再歷階
不得及此時.披襟濯氛埃
至今意耿耿.負愧不可裁
邇來讀君詩.足慰平生懷
忽如升其巔.四顧心悠哉
往者不可及.信陵久已頽
來者不可見.孔侯與孫崔
古今殊茫茫.慨嘆成歡哀
會復從君遊.于焉謝崔嵬
