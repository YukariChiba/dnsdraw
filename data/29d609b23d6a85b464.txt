異鄉感節物.聊赴使君請
層臺縹緲間.野曠天宇静
木落水涵空.氛霧俱遠屏
籬邊菊斕斑.遠摘带沙濘
誰云鼓吹雄.謾欲等鼃黽
短髪不勝簪.烏帽倩誰整
衰頹強追歡.起舞羞顧影
君憂白晝短.我愛清夜永
三釂意彌勤.殽酒罄杯皿
棄置身外事.聊復樂俄頃
世方洶波瀾.我心猶古井
歸來豪興盡.宴坐朝內景
明朝汲新泉.舊篋餘賜茗
