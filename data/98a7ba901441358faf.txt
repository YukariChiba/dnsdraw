范蠡不歸吳.魯連東泛海
當其縱目時.長有青山在
我今囚一官.宅舍不容改
塵囂日侵陵.視聽乏爽塏
天機能幾何.與物相葅醢
當求景物凈.以滌身心凂
縣南山不遠.溪口石可採
叠累亦成形.依稀聊自紿
寒餘洞泉脉.緑帯天邊藹
翠壁漸孱顔.奇峰何𡾊嵬
喬林相隱映.亭院生光彩
笑揖浮丘翁.霓旌如可待
區區浹時力.直欲凌真宰
稍全仁者樂.未恤兒軰駭
又動江南思.匡廬田已買
