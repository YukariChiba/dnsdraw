黄茅慘慘天欲雨.老烏查查路幽阻
田家止予且勿行.前有南山白額虎
一母三足其名彪.兩子從之力俱武
西鄰昨暮樵不歸.欲覓殘骸無處所
日未昏黑深掩關.毛髮爲豎心悲酸.客子豈知行路難
打門聲急誰氏子.束藴乞火霜風寒
勸渠且宿不敢住.袒而示我催租瘢
嗚呼李廣不生周處死.負子渡河何日是
