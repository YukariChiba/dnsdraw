何處好畬田.團團縵山腹.鑽龜得雨卦.上山燒臥木.
驚麏走且顧.群雉聲咿喔.紅焰遠成霞.輕煤飛入郭.
風引上高岑.獵獵度青林.青林望靡靡.赤光低複起.
照潭出老蛟.爆竹驚山鬼.夜色不見山.孤明星漢間.
如星複如月.俱逐曉風滅.本從敲石光.遂至烘天熱.
下種暖灰中.乘陽拆牙孽.蒼蒼一雨後.苕穎如雲發.
巴人拱手吟.耕耨不關心.由來得地勢.徑寸有餘金.
