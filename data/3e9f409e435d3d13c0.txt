理櫂適閩粤.虎丘聊艤航
霜林正搖落.翠柏森成行
入門躡磴道.喬木間疏篁
秦帝試劍石.破瓜分路傍
生公雨花臺.說法今不亡
蒼蘚衣峭壁.枯荷響迴塘
遂遊劍池上.毛髮森以張
沈沈下無底.疑有虬龍藏
鐫削露天巧.胚胎勞混茫
清奇儼圖畫.祕怪叵測量
薜荔疊秀色.枇杷吐幽香
行行造梵宇.金碧相熒煌
危脊聳古殿.長腰曼脩廊
憑虛架雲閣.鑿險通禪房
開軒俯吳會.蜂窠繚池隍
風煙寄遠目.心逐征鴻翔
列岫靄遥碧.平湖湛孤光
追尋殊未倦.策杖登崇岡
幽獨詩句苦.闔廬丘塚荒
五聖瞻象設.羽泉酌甘芳
西庵何閑寂.修竹自蒼蒼
脫履足生繭.解衣汗如漿
却攜二三子.置酒白雲堂
念舊已悽惻.感時增慨慷
况我方遠涉.狷介懷剛腸
一杯且相屬.世事都茫茫
冠冕志已冷.山林興偏長
逝將脫羈束.超然傲羲皇
斯遊信清絕.去去何時忘
