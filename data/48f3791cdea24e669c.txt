大唐受歷三百年.文士輩出俱可傳
情雖嫵媚中骨鯁.當時只有香山賢
香山年少謫湓浦.臥聽琵琶心獨苦
想得回舟夜半時.半濕青衫淚如雨
别來江月幾番圓.黄蘆苦竹空淒然
風流掃地那復有.但見東風吹白髯
可憐畫手無前輩.欲倩虎頭呼不起
瓊枝玉樹了無蹤.鐵撥鵾絃何用爾
明朝一舸下潯陽.月明依舊空江水
