昔未與公游.同志不同居
我寵居鳳掖.公名專石渠
醪醴賜上尊.膏羶給天厨
彭城作逐客.事事秦越殊
尚慚素餐詩.苦畏城旦書
豈能萬錢食.謬駕雙輪車
時時置盃盤.登眺隨所如
公行適在野.乃至歌無魚
人生一世間.百年實斯須
無所不可安.何獨貴紆朱
飲河惟滿腹.奚欠亦奚餘
作詩促公歸.去直承明廬
