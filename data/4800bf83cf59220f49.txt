宿心慕鄒魯.寤寐泰山杪
慷慨念遐觀.滯留想輕矯
人寰何鼎鼎.羣動困擾擾
安知有神靈.獨立萬物表
圓天似車蓋.滄海稱池沼
丹梯無留迹.絕壑通過鳥
古今更廢興.萬事論莽眇
七十二家舊.永興耳目窅
羡君能自力.窮覽謝煩湫
超然昔賢趣.處覺兹世少
吐詩状奇麗.思與雲縹緲
忽如按圖畫.所向得了了
悠哉仲尼意.信彼天下小
