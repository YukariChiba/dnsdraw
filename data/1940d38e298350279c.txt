五代衰替.六合携離
封疆竊據.兵甲競馳
天顧黎獻.塗炭可悲
帝啟靈命.濬哲應期
皇祖丕變.金鉞俄麾
率土執贄.獷俗來儀
瞻彼大鹵.竊此餘基
獨迷文告.莫畏天威
神宗繼統.璿圖有輝
尚安蠢爾.罔懷格思
六飛夙駕.萬旅奉辭
徯來發詠.不陣行師
雲旗先路.壺漿塞岐
天臨日照.宸慮通微
前歌後舞.人心悅隨
要領自得.智力何施
風移僭冒.政治淳熙
書文混一.盛德咸宜
干戈倒載.振振言歸
誕昭七德.永定九圍
