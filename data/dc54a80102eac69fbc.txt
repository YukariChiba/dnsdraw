風俗久頽壊.人物無軒昂
夫君抱貞質.卓卓誠所長
千牛解寸刃.萬象窮智囊
獸群走麒麟.鳥族鳴鳳凰
炎政忽中微.權姦肆猖狂
彊敵乘釁起.垂涎睨蜀疆
君持山南節.武略見鋒鋩
坐令兩蜀口.飛鳥莫敢翔
坤維倚長城.老稚日以康
誰謂波濤際.中流失舟航
悲風揚丹旐.觀者淚浪浪
丈夫事則已.可爲邦家傷
緬知忠烈在.報國猶未忘
