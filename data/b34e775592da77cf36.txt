長擬求閑未得閒.又勞行役出秦關.
逢人漸覺鄉音異.卻恨鶯聲似故山.
溪邊隨事有桑麻.盡日山程十數家.
莫怪行人頻悵望.杜鵑不是故鄉花.
海上昔聞麋愛鶴.山中今日鹿憎龜.
愛憎止竟須關分.莫把微才望所知.
世路快心無好事.恩門嘉話合書紳.
神藏鬼伏能千變.亦勝忘機避要津.
四翁識勢保安閒.須為生靈暫出山.
一種老人能算度.磻溪心跡愧商顏.
