何年六丁驅霹靂.蒼龍驚起穿崖石
拏雷掣電卷波濤.來與真仙分窟宅
上崖窅深如側甕.下崖谽谺如空洞
不知泉脈從何來.百面鼙鼓長洶湧
大靈闖首浮中流.背隠八卦開雙眸
似聞夏潦不能沒.疑有神仙司諸幽
我曾雁蕩觀龍鼻.半日纔通涓滴水
豈如六月散甘霖.靈泉滾滾無窮已
惜哉埋沒荒煙中.車馬來稀三疊重
若教遺向飛來峰.龍井冷泉皆下風
