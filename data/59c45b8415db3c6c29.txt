海上仙山豪.泛泛隨狂潮
仙人毒其危.禺强資巨鼇
澒洞絕世紛.於焉樂逍遙
長年誓不死.玉觀何岧嶤
麻姑朝按行.洪崖莫相招
宴勞酌瓊液.獻酬肯相饒
月裏振金珮.風前吹玉簫
至真遊樂地.世俗風波遙
我本丘壑人.居然厭煩囂
步此重閣峻.仙意何飄飄
下視照湖春.浩蕩生波濤
愛兹爲中峙.想可娛洪髙
蕭灑紫霞衣.淡泊顔氏瓢
聊樂白駒影.軒裳真𣙢牢
賀老久不作.吾方餌金膏
輕身化羽翼.把袂窮丹霄
