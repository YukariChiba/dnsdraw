劉郎世胄子.苦學窮淵源
羞爲一掬清.欲效千丈渾
君看長鯨質.澗壑豈所存
操觚妙述作.斧鑿無纖痕
鍾牙不世出.審音誰復論
鵷鶵理勁翮.雲漢思孤鶱
上追鸞皇游.下棄燕雀喧
建安誇七子.壯氣君可吞
九衢苦昏霾.槐陰蔽重門
良辰爲我飯.滿案餘芳蓀
軟語夜達旦.未覺罷神魂
須知名教樂.不羨富貴尊
