高柟落繁蔭.茂竹疏泠風
小亭尋丈景.已冠一畝宮
況復哆北楹.方池渺溶溶
遊鯈亦何樂.動影相沖融
卉木羅以差.想見芳菲容
香枝寒月碎.雪架春雲濃
我來秋暮時.山葉般般紅
乃眷黄金花.尚閟東籬叢
維君抱材氣.志通身則窮
和璧獻未售.夜半光騰虹
樂歲突尚冷.初筵尊未空
恨我早病衰.不能卷千鍾
喜聞滌塵話.冰壺瑩心胸
又知此勝境.芹溪縈硯峯
昔有遺世士.烟霞眇飛蹤
先生儻邂逅.問訊爲我通
芝苗不足飽.多謝甪里翁
相期玉京路.手把青芙蓉
