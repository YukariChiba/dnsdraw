閻公立朝時.凛然古遺直
孤忠捍世波.砥柱屹挺特
一旦成千古.埋玉秀山側
至今山中泉.實以配公德
欲知其源深.下漲千頃澤
沙渠走清快.石井湛紺碧
譬如澠與淄.相去無尋尺
日光毎下徹.山影必倒植
倚欄應忻然.遊鱗見尾脊
知誰念純孝.滿掬種白石
粲然生玉英.冥感吁莫測
泉旁有精舍.聞多登覧適
何時同二老.追逐扶瘦策
詩成坐假寐.夢歷秋山赤
想見環珮清.繞除餘響滴
