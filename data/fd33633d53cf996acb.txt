雨過驗庭樹.始知春氣還
造化不相限.隨意成斑斕
蒙蒙一寸枝.新故傷其間
四時遞相見.花葉了不閒
安能待頭白.然後凋朱顔
陽春久斷絕.夢想見弓彎
醉後發高唱.狂句請莫刪
不貴文字奇.貴使耳目頑
從來賢智出.不與庸俗關
性情通草木.羞辨魑魅奸
周道滿荆棘.歧路盈海寰
舉足何所蹈.歸去天台山
