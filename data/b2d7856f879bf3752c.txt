往者李龍眠.監河國城岸
家多古時器.羅列供客玩
爵觚屢飲我.鼎鬲貯肴膳
到今李侯書.一展如對面
邇來三十載.復向趙卿見
收藏又何富.摹寫粲黄卷
沈酣夏商周.餘嗜到兩漢
銘識文字祖.曾玄成籀篆
頗通蒼雅學.不畏魚魯眩
遂將傳琬琰.索我序且讚
我衰心力薄.游不出里閈
孔懷忘年友.契闊異州縣
深慚千里駕.請畢十日燕
諸賢共留連.更頼三語掾
