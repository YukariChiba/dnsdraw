青溪合冥莫.神物有顯晦.龍依積水蟠.窟壓萬丈內.
局步淩垠堮.側身下煙靄.前臨洪濤寬.卻立蒼石大.
山色一徑盡.崖絕兩壁對.削成根虛無.倒影垂澹瀩.
黑如灣澴底.清見光炯碎.孤雲倒來深.飛鳥不在外.
高蘿成帷幄.寒木累旌旆.遠川曲通流.嵌竇潛泄瀨.
造幽無人境.發興自我輩.告歸遺恨多.將老斯遊最.
閉藏修鱗蟄.出入巨石礙.何事暑天過.快意風雨會.
