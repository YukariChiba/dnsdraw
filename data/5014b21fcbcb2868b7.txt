勳華相授受.謨典所具述
其要在厥中.精一而允執
惟誠乃能精.惟誠乃能一
是以無黨偏.是以臻正直
三代所共守.百世不可易
伯者假仁義.戰國尚詐力
漢唐非無君.文爲事矯飾
其能粹而王.一指不可屈
所以無善治.循襲至今日
純誠而不雜.惟皇斯立極
斂敷錫庶民.懋建昭大德
治欲往古如.舍此他無術
