玉壘開方面.金湯控上游
連營驃騎宅.重柝雁行樓
彊弩虛空發.飛橋日夜浮
烟生烽燧地.草死虎狼秋
此處兵威震.當時國步憂
六年襄郡守.三策藎臣謀
大將深圍陷.長江萬里休
兩淮先按堵.孤注獨橫籌
破竹纔乘勢.聞風已置郵
乾坤機軸轉.海嶽版圖收
春變山堂柳.波通汴水鷗
平坡南下馬.遠渡北來舟
無復瓊花夢.猶餘芍藥愁
塵埃何豎子.還擁黑貂裘
