密雪何自來.雨禰雲其祖
史臣紀上瑞.外此可無語
帝豈爲詩設.偏爲詩人取
梁園謝家庭.麗句傳今古
玄冥老更事.厥職甚脩舉
屬者甫見白.今者復接武
賦形想像殊.玉田瓊作圃
定知懷璧人.蹍足不向楚
天孫事遨嬉.開關叱九虎
剪冰幾何時.下土均付與
羣僊燕青冥.酒所未徹俎
狂撼白榆花.笑看風處舞
林巒带城堞.變滅眩所睹
安得鶴背游.一覽了九宇
頗煩孟光請.杯覆詩不吐
海圖拆曲折.兒女粗紉補
明年麥秋好.落磨收鵝羽
盍賡屢豐謠.少慰田家苦
嘉應自丘禱.不待書閔雨
飽飯對翻飛.此惠仍地主
