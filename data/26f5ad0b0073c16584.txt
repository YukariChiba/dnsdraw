閩山固多奇.會意一峰足
豈徒快登臨.政欲伴幽獨
丈人隱禪關.窗戶閉秋綠
簷間絕壁起.秀色近可掬
丹黄與白紅.楓櫟間花木
微雲一過之.綉錦初脱軸
是翁貧不憂.朝飯罄儲粟
隻雞呼近社.笑傲杯中玉
酒酣自起舞.身外置榮辱
君家大児手.千障入縑幅
何妨寫顛崖.老樹傍髙屋
佗年明光歸.展玩長在目
