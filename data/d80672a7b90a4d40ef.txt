昔在京城心.今在吳楚末.千山道路險.萬里音塵闊.
天上參與商.地上胡與越.終天升沉異.滿地網羅設.
心有無眹環.腸有無繩結.有結解不開.有環尋不歇.
山嶽移可盡.江海塞可絕.離恨若空虛.窮年思不徹.
生莫強相同.相同會相別.
襄陽大堤繞.我向堤前住.燭隨花豔來.騎送朝雲去.
萬竿高廟竹.三月徐亭樹.我昔憶君時.君今懷我處.
有身有離別.無地無岐路.風塵同古今.人世勞新故.
人亦有相愛.我爾殊眾人.朝朝寧不食.日日願見君.
一日不得見.愁腸坐氛氳.如何遠相失.各作萬里雲.
雲高風苦多.會合難遽因.天上猶有礙.何況地上身.
