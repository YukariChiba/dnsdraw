自得逍遥物外情.肯將冠冕謾勞形
門前始種先生柳.斗下重添處士星
文豹霧中誰逐逐.飛鴻天外自冥冥
最憐孤竹人高卧.却訝三閭客獨醒
放曠七賢林下洞.棲遲六逸水邊亭
和烟買得花栽潤.带雨移來藥顆馨
鳬舄印殘蒼蘚綠.蝸廬築破遠山青
消磨日月棋千局.笑傲雲霞酒一瓶
隠几旋成招隠句.披衣新看養生經
小軒靜把琴開匣.幽苑深將鶴剪翎
明月有時來竹塢.紅塵無路到松扃
幾多九老圖中景.都爲丹青入障屏
