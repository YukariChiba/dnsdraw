憶昨枉君軒.始來就客邸
爾僕方息肩.顧我遽屈體
守閽前通名.倒屣出致禮
相見吐論議.所學愈根柢
徐爲出巨編.徹若涉清濟
昏膜得篦刮.塵心逾易洗
我亦露狂簡.君曾不訶詆
于時園正花.長日甕盛醴
插枝必滿頭.飲醆須露底
未幾踏歸鐙.相將灑別涕
戀戀有情照.數數辱書扺
自言困道途.僅能足鹽米
頻吟口燥吻.久騎肉消髀
首飛詩人蓬.腸苦孟郊薺
學舍勉棲託.亨會復傾徯
黄卷樂往聖.青襟列諸弟
愛子乏先容.何人堪密啟
努力著要策.隨詔獻文陛
