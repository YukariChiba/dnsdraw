狗日去中山.春盡抵馮翊
閏晦適石城.發軫蒙再謫
有姪佐晉陰.所幸在肘腋
兒女本天愛.未免各分北
同行五六口.出關已登陟
捨去兩京道.右手入大谷
入谷路崎嶇.少前屢顛躓
秦嶺生所聞.今日乃相識
一舍躡其跌.兩舍跨其脊
東井聞水聲.南箕觀簸析
西歷華山小.北瞰黄河赤
大荔信毫末.中條真拳石
終夜聽猿啼.白晝履虎跡
俯仰天地間.浩然爲一色
是時甫中元.寒凍地欲坼
婢僕急榆火.腹背互熏炙
輾轉竟號呼.良久各蘇息
其南差濔迤.稍降已溫液
及至洛水濱.揮汗復疇昔
乃知高卑殊.能使氣令易
商於固善地.又且近鄉國
感涕荷君恩.死生寧有極
凡人歷艱險.乃心方驚策
常使處燕安.政如懷鴆毒
所以古先人.平居猶運甓
