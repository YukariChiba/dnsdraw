欲爲龍池游.束裝戒蓐食
雞鳴天未曙.呼兒重蠟屐
縈回遡寒溪.确犖疲亂石
迢迢萬丈嶺.宛轉蒼龍脊
山高吐朝氣.恍不辨咫尺
俯聽雷雨聲.仰逐猿猱跡
委蛇度花塢.綠靜草可席
喜如出籠檻.身輕飛鳥擲
不辭雙足繭.遠探蛟龍客
傳聞此山頂.舊有滄海色
爾來三十年.潭湫變枯荻
至今應江潮.尚浮鷗鷺集
至理竟未解.對之空太息
不如西湖遊.揮篙泛瑶碧
