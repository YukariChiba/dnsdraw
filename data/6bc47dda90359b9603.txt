舊居清渭曲.開門當蔡渡.十年方一還.幾欲迷歸路.
追思昔日行.感傷故遊處.插柳作高林.種桃成老樹.
因驚成人者.儘是舊童孺.試問舊老人.半為繞村墓.
浮生同過客.前後遞來去.白日如弄珠.出沒光不住.
人物日改變.舉目悲所遇.回念念我身.安得不衰暮.
朱顏銷不歇.白髮生無數.唯有山門外.三峰色如故.
