吾觀淵明詩.了不在言賦
有如太和氣.周行不停駐
時與春爲風.融夷物華布
而未見用力.萬物向榮處
時與秋爲月.浩然無點注
江山滋清絕.宇宙靡纖汙
乃知淵明詩.本不在詩故
邂逅吐所有.氣象隨所寓
乞食不爲拙.華軒不爲慕
歸來不爲高.折腰不爲沮
羲皇平步超.無懷貞雅素
簡澹豈能盡.學者漫馳步
獨有無絃琴.明明一斑露
