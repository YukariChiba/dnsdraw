積雪天欲晴.山深霧猶擁
大包誰締結.架壑一何聳
崕傾石路仄.峡束驚波湧
垂堂尚何言.顛墜虞接踵
經過固已殆.卻顧神屢悚
前山淨如洗.浩浩雲根動
崕花作蜜香.山童似猴拱
舊鄉迷遠近.所歷但如夢
窮通久已忘.况此髪種種
猶欣故人近.寛我懼將恐
語亂眉定顰.道舊腹應捧
燈前侍兒出.花外寒煙重
羈懷醉裏寛.離念風前恫
游宦愧吹竽.劇談猶賈勇
觀君富聲華.顧我成闒茸
行臺定匪賒.失喜欲距踴
