春皇賦上瑞.來寧黄屋憂
下令走百神.大雲庇九丘
風聲將仁氣.艷艷生瓦溝
寒花舞零亂.表裏照皇州
千門委圭璧.曉日不肯收
元年冬無澤.穴處長螟蟊
兩宮初旰食.補衮獻良籌
有道四夷守.無征萬邦休
耆年秉國論.涇渭極分流
輟耒入班品.逸民盡歸周
股肱共一體.間不容戈矛
人材如金玉.同美異剛柔
正須衆賢和.乃可疏共吺
改絃張敝法.病十九已瘳
王指要不匿.蝕非日月羞
桑林請六事.河水問九疇
天意果然得.玄功與吾謀
此物有嘉德.占年在麥秋
近臣知天喜.玉色動冕旒
儒館無他事.作詩配崇丘
