三月春風滿瑶水.珍叢瑞薄紛難紀
皭若茲花四照中.揚蕤獨茂千齡祉
千齡丕應在重葩.雙吐瓊房彰協華
秀跗即鏤平臺雪.寶豔寧爭台嶺霞
球欄黼幄遥相映.姑射仙姿玉虛境
結根已近堯蓂階.借媚非關漢蓮井
天襟多豫玩羣芳.彼美幽姿首效祥
都緣剩沐太和潤.況自頻分私照光
憑休託粹成奇質.一卉時來遂逢吉
願將藥品誌佳名.永續芝房騰茂實
