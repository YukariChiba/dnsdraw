晨興照青鏡.形影兩寂寞.少年辭我去.白髮隨梳落.
萬化成於漸.漸衰看不覺.但恐鏡中顏.今朝老於昨.
人年少滿百.不得長歡樂.誰會天地心.千齡與龜鶴.
吾聞善醫者.今古稱扁鵲.萬病皆可治.唯無治老藥.
我有一握發.梳理何稠直.昔似玄雲光.今如素絲色.
匣中有舊鏡.欲照先歎息.自從頭白來.不欲明磨拭.
鴉頭與鶴頸.至老常如墨.獨有人鬢毛.不得終身黑.
前年種桃核.今歲成花樹.去歲新嬰兒.今年已學步.
但驚物長成.不覺身衰暮.去矣欲何如.少年留不住.
因書今日意.遍寄諸親故.壯歲不歡娛.長年當悔悟.
