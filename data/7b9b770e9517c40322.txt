族類皆有偶.所偶各有方
我本漢家女.遠嫁烏孫王
言語既不通.嗜欲寧相當
生肉以爲食.羶酪以爲漿
毛卉襲衣服.蒜薤爲馨香
嗚嗚當歌舞.跳躍紛低昂
風沙障白日.四野皆蒼黄
逐獵射禽獸.藉草氈爲牆
喜怒不可測.貪戾過豺狼
自爲治宮室.僅能庇風霜
歲時一相見.但見眉目光
東南望漢日.獨覺霜天長
飛鳥戀故林.游子思故鄉
而我被遐棄.失身投窮荒
明明漢天子.一女奚足傷
武威與文德.豈不在周行
吾王居下國.奉上固所當
結親徒自辱.掩泣羞漢皇
