僕本儒家子.待詔金馬門.塵忝親近地.孤負聖明恩.
一旦奉優詔.萬里牧遠人.可憐島夷帥.自稱為使君.
身騎牂牁馬.口食塗江鱗.暗澹緋衫故.斕斑白發新.
是時歲二月.玉曆布春分.頒條示皇澤.命宴及良辰.
冉冉趨府吏.蚩蚩聚州民.有如蟄蟲鳥.亦應天地春.
熏草席鋪坐.藤枝酒注樽.中庭無平地.高下隨所陳.
蠻鼓聲坎坎.巴女舞蹲蹲.使君居上頭.掩口語眾賓.
勿笑風俗陋.勿欺官府貧.蜂巢與蟻穴.隨分有君臣.
