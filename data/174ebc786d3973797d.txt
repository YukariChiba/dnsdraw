五湖千里吞吳天.館娃宮殿何悠然
銀山鐵壘挽不動.萬丈夕陽如血鮮
野人固陋元不識.光芒奪眼眼無力
長安路遠人不來.信道舉頭惟見日
煌煌火德千載期.赤帝之子張赤旗
歲寒水冷自可畏.豈必夏盾同冬衰
馮夷舞歸驚且悅.幽壑沉沉忽金闕
媚川謾道水含珠.照水詎誇虹貫月
何處扁舟飛片帆.中有西子輕紅衫
想像玉顔人不遠.杖頭星斗寒相參
