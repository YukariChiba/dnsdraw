弘度負土忘晨夕.空腸未忍進一溢
伯會隆冬不衣帛.野火燎原天雨澤
當時廬側産靈芝.盛事至今光史册
王家兄弟皆英豪.藉藉聲華若連璧
高文奥學乃餘事.一門躬行如萬石
孝思他日徹蒼旻.血淚垂頥灑枯柏
誰云草木但有生.始信幽明本無隔
煌煌三秀發坤祥.小大高低紫與白
搢紳駭嘆絕前聞.老稚提攜溢阡陌
爭言圖寫獻修門.坐見恩榮来絡繹
公獨掩耳更悲啼.吾忍貨名於窀穸
豈如採摘付兒童.大勝籯金滿千鎰
方今孝治軼唐虞.八行求賢常側席
公雖韞匵畏人知.定有新詩振奇蹟
