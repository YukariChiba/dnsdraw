稽首香案下.索火續新烟
徘徊想功行.緬盡千載前
念昔魏晉間.士流罕身全
高人樂遺世.學者習虛玄
往往迷至道.琅琅漫清言
真君當此時.豈以口吻賢
獨持濟衆術.敢論名後先
陰隲竟感格.飛昇遂聯翩
嚴嚴白玉京.侍從皆羣仙
舊宅入祀典.列祠更他巔
平生豈有意.德在名自傳
浩浩一氣游.蕭蕭諸象專
孰能知真君.庸俗但告虔
