建鄴古都會.東南氣勢雄
宣流分漢使.禮樂有周公
自是通儒術.元非急治功
一江秋色外.九郡月明中
雲澤遍田里.聲華徹昊穹
藩方小盤薄.廊廟即舂容
力可安燕祚.學能傳孔宗
經綸方寸起.勳德古人同
妄息五官寂.靈存萬慮空
井寒那起浪.木靜不驚風
定者心之主.行兮用以充
蒼生望霖雨.寧久蟄泥龍
