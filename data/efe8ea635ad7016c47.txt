嗟予仕京府.謀祿非謀身
豈徒勞百骸.消鑠侵天真
所畏曠官誅.敢辭從事勤
朝訊獄中囚.暮省案前文
雖有八尺牀.初無偃息痕
比歸蹔解带.日没軒窗昏
援枕未及就.撲面愁飛蚊
未能習律令.何暇闚皇墳
夫君天才秀.明潁排糾紛
右曹況清簡.剸裂奚足云
未遇且堅卧.逢時將致君
行當起經濟.膏沐醒吾人
