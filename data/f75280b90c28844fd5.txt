紹聖用事臣.黨與紛相樛
當代幾忠良.一朝咸黜幽
太史坐直筆.愈黜名愈休
消長關否泰.天意匪人謀
纍臣誰司城.獨爲景物留
當時西復南.萬里不停輈
誰知百年定.欲起九京遊
積莽新陳迹.寒泉薦冰甌
想當千騎臨.水木寒蕭颼
我公今伊傅.茲焉少夷猶
炎方凋瘵餘.公來今已瘳
榕溪兩甘棠.千載誰劣優
太史後凋松.公如巨川舟
