幽人何所爲.兀然坐詩窮
萬事不復理.吟哦四壁空
少皞從西來.天宇淒其風
羣芳漸摇落.桂子開牆東
寒蟾駕璧月.老翠高菶菶
景物爾獨勝.色香誰與同
豈藉紅裳女.徒費丹砂工
不受黄金恩.桃李誰爭雄
風漪卷輕碧.斷霞曳微紅
清風襲衣袖.薄采喧兒童
王孫亦好事.乘興賞珍叢
笑掬黄金蕊.糝綴光玲瓏
山村酒可篘.恍如入新豐
胡不抱琴去.一飲醉其中
露濕月華冷.風約零雨濛
靜言參鼻觀.身在廣寒宮
