居閒數相過.每語夜參半
稍作一日踈.已起三秋歎
老去惜光陰.歡來猶把玩
去年摻袂別.轉首摶沙散
恍思麇鹿侶.豈是鴛鷺伴
拂龜信逢辰.聽雞虞失旦
冉冉金階趨.穆穆玉皇案
端笏儼一夔.曳履儀十亂
咸德足享天.旅薦潔初盥
疲駑亦自鞭.百駕祇恐緩
以茲故山夢.纍纍若珠貫
佳句自山來.居然起衰愞
平生錦繡腸.不復置冰炭
室邇猶遠思.迢迢况閩館
加意松柏姿.聊逐桑榆暖
歸投玉女壺.天當一笑粲
