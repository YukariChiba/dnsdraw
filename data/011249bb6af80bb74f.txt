賢哲不同才.論心則皆仁
去就不同趨.惟義乃可親
仁非比周用.推己以逮人
義非楚越疏.顧不私其身
伊誰覺後世.凜凜周先民
姬公徂東山.流言起齗齗
召公發金匱.王逆繡裳新
它日奭有疑.不悅公未逡
子往暨汝濟.公語尤諄諄
忠誠共白日.勢利一飛塵
姬家八百祀.盛業兩公因
其人不可見.此意常自真
吁嗟刎頸士.一失爲參辰
我思尚友徒.表此三千臣
