高人玩世心.仕學有餘裕
稍償俗間負.未忘塵外趣
結巢依莽蒼.泉石得佳處
牙籤三萬軸.遮眼豈云蠹
鳥哢巖作屏.翛然不移具
時招櫧山雲.蒼白繚窗戶
徑潤樹罩煙.庭虛月含霧
萬景供旦夕.與人美無度
園翁垂綸叟.或許陪杖屨
我亦漫仕者.雅志買山住
即今想像意.未辦魁傑句
他年登君巢.酒所尚容賦
