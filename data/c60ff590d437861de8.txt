乞糴民宵征.出糶官夙駕
艱食間填壑.災星未退舍
七閩况多山.厥田惟中下
年登穀粟賤.逐末貪白話
一逢歲不稔.大半爲饑者
公私久匱乏.誰歟可資藉
哀哉南畝農.長年服耕稼
傾囷了租賦.僅逃吏胥駡
東作已無糧.貪賒寧論價
負逋罄産償.求售忘早夜
逡巡生計盡.失所安足訝
尉仙明達人.出語補風化
咄彼兼并家.斂衽當愧謝
