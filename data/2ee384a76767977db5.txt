我生無庸如斷絡.已分老死填溝壑
不能掉舌强附會.何暇論經更穿鑿
萊蕪甑敝欲生塵.玉川婢粗常赤脚
世間要塗不易驟.身外名韁誰可縛
本無道義輕王公.亦不悲傷念流落
水鄉夏半不厭熱.繞舍新篁尚含籜
訟庭鈎距非吾事.吏案煩苛都可却
農民漸使安甽畝.和氣終須蠲疹瘼
子羽不肯過我室.懸榻何妨卧西閣
年來多病亦廢飲.牆下度泥委杯酌
舊學迂疏不適時.譬如石田何可穫
欲捕大鵬逐嶺嶠.終不勞心事弋繳
行當歸掃烏峰下.試鍊金鼎長生藥
