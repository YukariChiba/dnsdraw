戎戎溪市暗.翳翳山雲昏
驚雷趣凍雨.頃刻如翻盆
潦漲蛟蜃作.厓裂魑魅奔
遊子亦惝怳.舍櫂投孤村
及明浮霽色.步入蘭江門
烈風煽劫火.百室一二存
忽逢病羸叟.呻吟行路難
問之苦何疾.滿體催租瘢
千村盡荆杞.何以輸王官
嗟我擇術闇.半生誤儒冠
濟世雖有志.老去徒悲酸
對此重惻怛.凜凜毛生寒
