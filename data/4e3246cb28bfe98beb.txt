長卿本豪傑.禮法安可處
手彈南風琴.心調東鄰女
雜身傭保中.初不忌笑侮
大者固已立.下此皆可補
三賦爭日星.一書起今古
其餘不自祕.輒爲人所取
何當盡見之.真是文章祖
凜然千載下.英氣猶可睹
兒曹爾何知.杯酒那可汙
故臺已丘墟.勝絕誰敢據
我來訪遺跡.低回不忍去
詩成欲叫君.雲車隔煙霧
