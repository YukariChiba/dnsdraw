寂寞天寶後.園廬但蒿藜.我裏百餘家.世亂各東西.
存者無消息.死者為塵泥.賤子因陣敗.歸來尋舊蹊.
人行見空巷.日瘦氣慘淒.但對狐與狸.豎毛怒我啼.
四鄰何所有.一二老寡妻.宿鳥戀本枝.安辭且窮棲.
方春獨荷鋤.日暮還灌畦.縣吏知我至.召令習鼓鞞.
雖從本州役.內顧無所攜.近行止一身.遠去終轉迷.
家鄉既蕩盡.遠近理亦齊.永痛長病母.五年委溝溪.
生我不得力.終身兩酸嘶.人生無家別.何以為烝黎.
