盱江郭東門.江水湛虛碧
東南望群峰.連延倚天壁
長林相蔽虧.蒼翠浮日夕
青冥窗戶寒.居者非咫尺
子初得從誰.有此烟霧宅
燕坐遠世喧.及門無塵客
築亭更求深.緩带聊自適
時花笑婀娜.山鳥吟格磔
家釀熟新樽.歡言命良席
故已輕華簪.寧論珍拱璧
我亦有菑田.相望在阡陌
安得巾柴車.過從佇三益
