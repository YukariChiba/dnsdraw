牆頭累累柿子黄.人家秋穫爭登場
長碓擣珠照地光.大甑炊玉連村香
萬人牆進輸官倉.倉吏炙火肉冷不暇嘗
訖事散去喜若狂.醉卧相枕官道傍
數年斯民阨兇荒.轉徙溝壑殣相望
縣吏亭長如餓狼.婦女怖死兒童僵
豈知皇天賜豐穰.畝收一鍾富萬箱
我願鄰曲謹蓋藏.縮衣節食勤耕桑
追思食不饜糟糠.勿使水旱憂堯湯
