干戈唐季風塵中.一代文章掃地空
先生詩鳴最晚出.句法未減元和工
玉壺藏冰不受垢.卜隠宛蹈嚴陵蹤
至今名字照人目.直與山水爲無窮
我舟南紀坐煩促.接歲風波仍轉蓬
緬懷先生酌溪水.梅花如霰落晚風
清芬築室家有法.亦見裔孫白雲翁
叔今策得待三接.仲也昔跨御史驄
乃翁歸來三十載.語笑但覺朱顔紅
翁不見東飛百勞西飛燕.南飛烏鵲北飛鴻
人生游宦正如此.我欲買田歸江東
