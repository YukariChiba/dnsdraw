冬卿懷紱行清秋.又送兩卿歸作州
寄聲三州之父老.從今安用思故侯
朝廷擇守重於昔.親擢名卿畀華職
兩卿更是敭歷深.元把麾來復麾出
雙騎紫馬去朝天.羈金絡月凌虹煙
逡巡似惜錦障泥.急流欲渡不肯前
好官豈爲多榮祿.兩卿之歸得吾欲
昨夜流星聲撼屋.光芒照人不成宿
起看北斗行雲端.驅策四運無停鞭
旁穿上透多風寒.九州霜露方漫漫
人間分位各有制.行得一分一分是
兩卿去矣吾亦歸.多爲天公憐赤子
