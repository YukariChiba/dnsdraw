汙田稻子輸官糧.高田豆角初上場
楓林沉沉誰打鼓.農家報本兼祈禳
打鼓打鼓急打鼓.大巫邀神小巫舞
絳衫繡帔朱冠裳.手持鈴劍道神語
前年軍過雞柵空.今年一母生十雄
甽東種秫穫頗厚.大甑炊糍甕成酒
家機白布闊且長.翁媼製作新衣裳
再拜奠神重酌酒.男耕女桑十倍强
大婦小婦別有祝.生養好男房計足
巫公巫公告爾神.産穀不如多産銀
馿載馬馱車碌碌.免斫柘條行箠扑
