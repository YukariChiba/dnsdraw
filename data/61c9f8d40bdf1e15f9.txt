巴南分與親情別.不料與君床並頭.
為我遠來休悵望.折君災難是通州.
京城每與閒人別.猶自傷心與白頭.
今日別君心更苦.別君緣是在通州.
萬里尚能來遠道.一程那忍便分頭.
鳥籠猿檻君應會.十步向前非我州.
來時見我江南岸.今日送君江上頭.
別後料添新夢寐.虎驚蛇伏是通州.
聞君欲去潛銷骨.一夜暗添新白頭.
明朝別後應腸斷.獨棹破船歸到州.
