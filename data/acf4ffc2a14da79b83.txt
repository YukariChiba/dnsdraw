無似老且病.惟恐歸田遲
一旦得引年.九天還聽卑
尚霑二品禄.俾盡百年期
恩深淪骨髓.感極横涕洟
始營菟裘地.來向濉水湄
城隅最窮僻.匠者寧求奇
卜築悉由己.軒牖亦隨宜
外以蔽風雨.內以安妻兒
燕雀莫羣噪.鷦鷯才一枝
因念古聖賢.名爲千古垂
何嘗廣居室.儉爲後人師
亞聖樂簞食.寢丘無立錐
文終防勢奪.去病恥家爲
文園四壁立.鄭公小殿移
伊余具員者.適會承平時
無術毗萬務.無才撫四夷
爲郡亦齪齪.勞心徒孜孜
保身已天幸.拊己宜自知
開卷顔間厚.復懼來者嗤
朂哉知止足.清白猶可追
