富貴等勞生.不如行樂耳
遑遑觀一世.榮辱隨僨起
幽尋苦無暇.佳處誰屈指
春歸呼我游.邂逅佳公子
莫侯江南秀.幽香發蕙茝
新詩更清激.㶁㶁寒流駛
錦屏有蒲郎.冰壺清徹底
便腹久空洞.了不見嗔喜
歲晚得二友.追隨當行李
五湖三江寛.亦不遺洲沚
偶來泛扁舟.朱墨推案几
徜徉一水間.便欲寄殘齒
追觀少年心.寂寞已灰死
窮通豈無命.流坎聽行止
岷山行築室.計决吾往矣
斗酒相往還.素約自今始
