黟水衣冠盛.汪程甲一州
世賢鍾上壽.家範襲芳休
右府尊章重.嬪閨法度修
蘋蘩祗祀事.枌堇媚肴羞
勤約饒經理.慈祥徧撫柔
齊眉友琴瑟.斷織戒箕裘
郗桂遇輝赫.潘輿飽宦游
金章嚴侍膝.綵服稱遨頭
疊嶂雙溪曉.千巖萬壑秋
平反間笑語.燕喜溢歌謳
九秩童顔在.三朝寵渥稠
一毫寧復憾.五福更誰儔
鸞影合塵鑑.龍藏樂故丘
高門餘善慶.衮衮正公侯
