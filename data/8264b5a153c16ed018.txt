布衣射策趨蓬萊.十年得志聯三台
懷仁附義天下悦.忠言屢叩宸聰回
不唯盡赦息錢息.曾均惠澤覃枯骸
先皇晏駕舊臣老.白雲黄鶴空徘徊
藩城六見換符節.直道自任寧嫌猜
昭亭扶春入畫戟.句溪洗月供吟盃
佳賓三千集珠履.赤子十萬登熙臺
玄暉比公固不足.我攀太白慚非才
披雲拂霧一何晚.泥滑不敢鞭駑駘
明朝迤邐造賓榻.願逢浩氣吹寒灰
玉上青蠅本無有.都人爭望公歸來
公歸來.至尊夢吉天顔開
