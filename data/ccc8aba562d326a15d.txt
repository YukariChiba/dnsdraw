日出籬東水.雲生舍北泥.竹高鳴翡翠.沙僻舞鶤雞.
藹藹花蕊亂.飛飛蜂蝶多.幽棲身懶動.客至欲如何.
鑿井交棕葉.開渠斷竹根.扁舟輕褭纜.小徑曲通村.
急雨捎溪足.斜暉轉樹腰.隔巢黃鳥並.翻藻白魚跳.
捨下筍穿壁.庭中藤刺簷.地晴絲冉冉.江白草纖纖.
江動月移石.溪虛雲傍花.鳥棲知故道.帆過宿誰家.
