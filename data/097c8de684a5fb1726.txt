昔東晉王茂弘諸人.登新亭.望長淮.自謂風景不殊.舉目有山河之異
至今想之.猶鬰乎其有餘哀
矧預瑶牒.登玉階.而寄宗國之懷者耶
王業偏安于海瀕.故都久棄于蒿萊
主議者方貪天之功.而肆其雄猜
朝士沉空.不復向來
率兆乎滔天之讒.而迄乎和議之開
此有志者所以歎于嗟之麟.而思當道之豺也
嗚呼.鍾簴百年.邊塵尚霾
悠悠蒼天.彼何人哉
