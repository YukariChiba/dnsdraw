五代迭凋喪.江南最偷安
三世弄翰墨.煜札尤可觀
禪林榜法喜.妙勢如飛鸞
塵埃一藏晦.皴斮脱羽翰
適逢集仙守.好古將模刊
振襟自披拂.塗飾粉與丹
呼僧辨遺像.彷彿存纖紈
作書究本末.風雨生毫端
精神還故物.霹靂驚蟄蟠
幽光亦煥發.令我復長歎
念彼士君子.窮年抱饑寒
不及稽古踪.冺默知遇難
