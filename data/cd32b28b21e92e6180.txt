黄梅爲法去.睦州緣母歸
兩事世難兼.二老其敢違
君看去留意.日月爭光輝
子方童牙中.已喜家翠微
既長游四方.萬里孤雲飛
方將追新豐.冰雪横鋒機
訃音輙僵卧.聲吞淚沾衣
平生哺烏情.棲風無定枝
大江浪如山.飛棹不可追
要當濟安流.龍神嚴真威
一盃春露香.仰薦天地慈
更期辦白業.慰此罔極悲
