憂來不自得.登城望高天
寒雲四面起.朔氣下長川
脫劍且却座.君知心惘然
奈何平生志.鬰抑江湖閒
凜凜秋風來.茫茫落日晚
長憂生白髮.沈想忘朝飯
向來經濟士.本自碌碌人
蕭曹刀筆吏.樊灌市井臣
徒步取勳業.漢道爲光新
我今何爲者.飄飄去鄉國
狂歌豫章城.醉卧風江碧
但取英雄笑.終慙倜儻生
名當以德載.事恥因人成
獨酌還獨酌.哀歌還寂寞
安得淩風翰.爲君拂寥邈
