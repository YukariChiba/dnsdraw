嗚呼箇是文忠琴.嗚呼此琴今尚存
堂中圖書散失盡.留得七絃傳子孫
六言自書書在腹.古錦梅花留不得
嗣孫賢者能忍貧.不向豪家博珠玉
初鼓如撼昭陵松.鞏原流水青溶溶
三宗龍衮在帝左.曾把鈞天賜與公
再鼓似播清潁水.只將漱流肯洗耳
曾蘇兩生招不來.自寫新聲付兒子
堯囚山.舜放野.自茲以下不平苦
與君所得婦女謗.此日一洗清萬古
小儒昔誦五季傳.頗訝春秋體微變
今來再聽七絃琴.南薰遺製喜復見
浮雲流盡白日逃.何用廣陵與離騷
譜成只度歐家曲.秋聲賦共廬山高
