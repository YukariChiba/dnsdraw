造物本兒嬉.萬彙同一甑
陰陽燒煮之.有此生老病
我今知命年.過二不爲盛
此身付天公.窮達聽其令
胡爲生纖雲.翳此秋月浄
坐令盲老翁.悲嘯雜歌詠
醫云肝乘母.交惡若周鄭
欲知罍不耻.要在瓶毋罄
至言若金篦.刮膜除蔽映
咄哉耕田夫.所得已負乘
當求揚一廛.遂卜蔣三徑
閉目存黄庭.燕坐收雙脛
回首謝蓬萊.問路安敢更
