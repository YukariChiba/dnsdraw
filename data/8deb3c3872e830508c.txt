淵明在彭澤.到任八十日
雖營三徑資.未穫公田秫
珍重千金腰.不爲督郵折
拂衣賦歸來.何異自投劾
我生本樗散.山林久蟠蟄
雖非淵明儔.頗亦慕幽迹
偶然得一第.遂竊升斗秩
未書藍田考.已捧錦溪檄
荒縣饒逋負.催科費鞭抶
彊顔簿領間.忽復彌數月
心焉媿淵明.俯首三歎息
番江何時還.哦松聊自適
