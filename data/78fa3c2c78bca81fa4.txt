我遵兔徑西山麓.荆棘鈎衣塵瞇目
憐渠此地費流光.君亦風餐并露宿
遺蝗蹢躅無地皮.田禾蠶食猶孑遺
洊饑可念勞可忍.君自坦坦人憐之
繁昌亂山僅容鏬.一一到我馬蹄下
南村喫飯宿北村.罷極憑詩寫悲唶
即今不作勞者歌.器識視我幾倍過
脫身箠楚吾已多.簡書趨走子如何
皇家獵雋張雲羅.長安知己肩相摩
五雲深深護臺閣.縹緲羣僊依碧落
即看郭振起通泉.應笑卑陬郡文學
