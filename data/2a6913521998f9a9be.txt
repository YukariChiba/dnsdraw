千金一璧傾秦都.此璞未剖衆所疑
朱絲度曲有山水.袖手不鼓無人知
黄香裋褐走江漢.失脚未上青雲衢
此客胸中有佳處.笑人論士相目皮
敂關謁我即辭去.赤霄孔翠不可呼
江城邂逅共杯酒.麈尾清風生綌絺
步行觸熱兩足繭.別後略無雙鯉魚
楚山摇落歲又晚.花信首回南北枝
青燈抽穗出金粟.喜見間關行李歸
粲然爲我啟貝齒.知我不見如調饑
揮毫妙入斲輪手.倒囊盡出驪龍珠
朱朱白白顔色好.春風爛漫催花時
肯留花底共醉倒.爲君春酒滿眼酤
褦襶推之不肯去.忍使故人天一涯
摩挲老眼望寥廓.願見秋鶚凌風飛
