羅生黄山來.從我梅溪游
齒髮最年少.學問能自修
短檠照深夜.細字書蠅頭
大業心欲潛.遺編力旁搜
新文有佳趣.日進殊未休
吾愧河汾翁.子學常與收
行將拭老眼.萬里看驊騮
一葉下庭臯.大火當西流
遥望河陽雲.俄登李膺舟
交朋重惜別.挽袖終不留
吾腸百鍊剛.亦作繭緒抽
籍也不吾叛.尋盟定高秋
