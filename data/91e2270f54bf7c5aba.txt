瑰奇恣搜討.貝闕青瑤房.才隘疑永巷.俄敞如華堂.
玉梁窈浮溪.瓊戶正當窗.仙佛肖仿佛.鐘鼓鍧擊撞.
贔贔左顧龜.狺狺欲吠尨.丹灶儼亡恙.芝田靄生香.
搏噬千怪聚.絢爛五色光.更無一塵涴.但覺六月涼.
玲瓏穿屢折.詰曲通三湘.神鬼若剜刻.乾坤真混茫.
入如深夜暗.出喜皦日光.隔世驚瞬息.異境難揣量.
