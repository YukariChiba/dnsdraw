宿昔祖師教.了空無不可.枯槁未死身.理心寄行坐.
仁公施春令.和風來澤我.生成一草木.大道無負荷.
論入空王室.明月開心胸.性起妙不染.心行寂無蹤.
若非禪中侶.君為雷次宗.比聞朝端名.今貽郡齋作.
真思凝瑤瑟.高情屬雲鶴.抉得驪龍珠.光彩曜掌握.
若作詩中友.君為謝康樂.盤薄西山氣.貯在君子衿.
澄澹秋水影.用為字人心.群物如鳧鷖.遊翱愛清深.
格居第一品.高步淩前躅.精義究天人.四坐聽不足.
伊昔柳太守.曾賞汀洲蘋.如何五百年.重見江南春.
公每省往事.詠歌懷昔辰.以茲得高臥.任物化自淳.
還因訪禪隱.知有雪山人.
