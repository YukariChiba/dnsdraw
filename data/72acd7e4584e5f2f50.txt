漢中二良將.今昔各一時.韓信此登壇.尚書複來斯.
手把銅虎符.身總丈人師.錯落北斗星.照耀黑水湄.
英雄若神授.大材濟時危.頃歲遇雷雲.精神感靈祇.
勳業振青史.恩德繼鴻私.羌虜昔未平.華陽積僵屍.
人煙絕墟落.鬼火依城池.巴漢空水流.褒斜惟鳥飛.
自公佈德政.此地生光輝.百堵創裏閭.千家恤煢嫠.
層城重鼓角.甲士如熊羆.坐嘯風自調.行春雨仍隨.
芃芃麥苗長.藹藹桑葉肥.浮客相與來.群盜不敢窺.
何幸承嘉惠.小年即相知.富貴情易疏.相逢心不移.
置酒宴高館.嬌歌雜青絲.錦席繡拂廬.玉盤金屈卮.
春景透高戟.江雲彗長麾.櫪馬嘶柳陰.美人映花枝.
門傳大夫印.世擁上將旗.承家令名揚.許國苦節施.
戎幕寧久駐.臺階不應遲.別有彈冠士.希君無見遺.
