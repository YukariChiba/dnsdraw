時雨已可喜.况當春發生
入地如流膏.浸灌萬物萌
真宰每自惜.纔灑復却晴
常時稍霑濕.庶彙亦已榮
昨宵忽盛下.欄宇翻瓶罌
高原與庳陸.旦可一尺盈
尋觀太陽起.紅光吐崢嶸
萬里洗氛濁.四顧蒼烟平
群農悉就野.上下羅晨耕
父老荷鋤鍤.林間笑相迎
盡言此美澤.天意恤下甿
麻麥固已定.預見禾黍成
且幸賦輸辦.敢望求他贏
次第還與官.口腹甘別營
願常獲豐稔.自覺所取輕
言罷乃散去.溝壠紛縱橫
使者有職事.其喜誰與并
高齋聽淙淙.不寐達五更
豈不省文移.頼此一夕傾
天明作浩歌.滿紙編和聲
