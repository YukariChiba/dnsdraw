孫生非畫師.趣尚頗奇偉
爲人少諧合.不肯畜妻子
時時入深山.信足動百里
蕭然坐盤石.盡日曾不起
精心忽有得.縱筆何恢詭
萬象皆自然.神工相表裏
流傳落人間.萬金易寸紙
君家縛虎圖.用意尤精緻
雖云鎖紐牢.觀者猶披靡
昔聞劉綱妻.制虎如犬豕
繫之牀脚間.垂頭受鞭箠
孫生儻未見.畫此亦何理
明知非世人.羽化實不死
願君佗日歸.置之成都市
必有乘槎人.庶幾能辨此
