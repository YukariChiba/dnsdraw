衰容迫遲暮.驅車厭行役
路逢玉孱顔.庻用慰愁寂
誰知九鳯羣.夐與秋水隔
落日自凄迷.轉盼失虗碧
幸茲登臨間.會遇晚乃獲
玲瓏八九峰.模寫在尋尺
欎雲開層巔.飛瀑掛蒼壁
凜然削寒玉.秀色粲可摘
緬懷融結初.岌嶪自開闢
懸知孤客恨.爲了愛山癖
聊將小巖巒.入我尋山屐
何時解塵鞿.卜築在泉石
遂當挹諸峰.羅列歸几席
