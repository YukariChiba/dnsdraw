春偏麗.偏麗兩溪湄
三農喜趨事.萬物欣逢時
伊吾土之洵樂.勤𤱶畝之東作
彌隴麥之曠望.遍水田之疏瀹
抽新綠之桑麻.換柔青之林薄
林薄初遷鶑.郊原膏澤晴
園花張錦爛.隄柳弄絲輕
落梅吹香盡.芳草連天生
遊人自適意.客子偏傷情
韶華忽云暮.簷楹亂飛絮
南浦綠波瀾.秀野深烟霧
魚肥隠釣舟.沙煖多翹鷺
紅殘少踏青.日落喧競渡
翩翩來去燕.芳洲啣泥便
弱羽度高城.斜拂微和扇
物態皆光輝.憑高自忘歸
輕雷送夜雨.江色含朝暉
俗厚異觀洧.服成思浴沂
所幸癘不作.但願年無饑
寬書已屢下.宣布關深機
