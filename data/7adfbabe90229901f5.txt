小麥青青大麥熟.秧老欲移蠶欲簇
皇天彌旬作淫雨.害及農桑一何酷
麥枯秧腐蠶不絲.無食無衣豈能育
使君今世賢方伯.政過龔黄同舜牧
僦金蠲放官與私.喜氣歡聲傾比屋
仁風已慰黎庶心.誠感蒼穹理宜速
胡爲烝泄尚如許.陰沴干陽埋日轂
豈惟泥濘困牛車.更恐魚龍上平陸
閭閻競畫指日蠻.香火遥祈上天竺
傷和無乃有冤民.蠹政尚疑多大族
使君有術開青天.按劾奸贓疏滯獄
