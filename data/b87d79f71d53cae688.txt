風霜開栗皺.孕此頳虬卵
嘉哉古所贄.飣餖入籩匴
纍纍紫腰菱.爛爛火蠶繭
甘腴能療病.炎帝所編纂
幽人夜讀書.坐對銅檠短
颼颼石鼎沸.焰焰地爐暖
式將瓦甑炊.剖殻黄玉軟
乘饑進五六.腹已果然滿
吾嘗位將相.日食萬錢饌
荒山啖芋栗.自勝太官臠
乃知一飽餘.萬品徒過眼
聊持薦杯酒.不假玻瓈盌
憂慨不成眠.夜寒空展轉
