渠渠太火門.諸郎蓋當世
大匠無棄材.知人亦未易
阿戎兩雲孫.駸駸遣人畏
難兄江南秀.美比嘗託意
歘爲修文郎.不作活國士
令弟老數奇.禪寂甘窮顇
時於翰墨場.往往見高致
揚州故時語.弈弈好風氣
獨識史君顔.周禮秉早歲
背城幾借一.問學晚尤粹
相逢且班荆.十事欲九異
何須張女彈.端爲建康醉
請抛高門竿.莫反魯麟袂
花藥聘君湖.暄風攬春思
人生行樂耳.餘事栩栩寐
崇蘭有國香.寧以不服廢
雖無雙南金.可報綠綺惠
此豈小物哉.吾言未渠棄
