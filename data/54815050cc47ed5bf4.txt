岷峨旁礴天西南.靈滋秀氣中潛含
草木瓌富百藥具.山民采捋知辛甘
成都府門重陽市.遠近湊集爭齎擔
市人譎獪亦射利.頗覺良惡相追參
旁觀有叟意氣古.肌面皯黣毛䰐鬖
賣藥數種人罕識.單衣結縷和陰嵐
成都處士足傳記.勸誡之外多奇談
盛言每歲重陽市.屢有仙跡交塵凡
俗流聞此動非覬.不識妙理徒規貪
惟期幸遇化金術.未肯投足栖雲嵓
予於神仙無所求.一離常道非所躭
但喜山民藥貨售.歸助農業增耡芟
