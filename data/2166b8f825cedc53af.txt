我聞劉綱古仙子.此郎無乃渠耳孫
平生邱壑有真趣.脫口誤與兒輩論
杖藜乘興繞山腹.撥碎松影尋雲根
一拳疏翠萬巒足.見之驚喜雙頰溫
挈來珍護等完璧.浸以清泚供金盆
窗前細看坐忘食.冷碧尚带煙嵐痕
斗量明珠問君買.刮我十年塵眼昏
莫學衛公作癡計.苛戒直欲傳後昆
高懷脫落萬事細.一笑付余無吝言
手捫心玩挽歸興.夜來清夢驚哀猿
