黄琮白琥天不惜.顧恐貪夫死懷璧
君看龍尾豈石材.玉德金聲寓於石
與天作石來幾時.與人作硯初不辭
詩成鮑謝石何與.筆落鍾王硯不知
錦茵玉匣俱塵垢.擣練支牀亦何有
況瞋蘇子鳳咮銘.戲語相嘲作牛後
碧天照水風吹雲.明窗大几清無塵
我生天地一閑物.蘇子亦是支離人
麤言細語都不擇.春蚓秋蛇隨意畫
願從蘇子老東坡.仁者不用生分別
