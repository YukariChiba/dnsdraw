崇阿岸長江.荒蹊得徐步
徘徊一舒眺.邂逅豁心素
天壤故宏廓.川涂渺回互
蒼烟極東溟.落日臨北固
波光蕩汀渚.碧色明草樹
淮南平如砥.萬象入指顧
低迷江都宮.隠轔瓜洲戍
依依眷昔游.惻惻起遐慕
向來猶喜事.所歷有奇趣
摧頹八九年.日已不如故
兩脚厭行李.萬里諳長路
迺窮岷山源.重到入海處
結交豈不廣.覽古亦云富
所抱憂國心.知非濟時具
晨昏耿重闈.裘葛窘童孺
脫然决東耕.孤舟久東騖
寖近真自喜.凌險有餘懼
可憐茲叢薄.政爾淹杖屨
雲容尚飛揚.風意何鬰怒
人事諒難必.江神非所忤
庶蒙皇天慈.穩借一帆度
致意孫興公.尋君遂初賦
