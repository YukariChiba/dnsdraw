三吳裂婺女.九錫獄孤兒
霸主業未半.本朝心是誰
永安宮受詔.籌筆驛沈思
畫地乾坤在.濡毫勝負知
艱難同草創.得失計毫釐
寂默經千慮.分明渾一期
川流縈智思.山聳助扶持
慷慨匡時畧.從容問罪師
褒中秋鼓角.渭曲晚旌旗
仗義懸無敵.鳴攻故有辭
若非天奪去.豈復慮能支
子夜星纔落.鴻毛鼎便移
郵亭世自換.白日事長垂
何處躬耕者.猶題殄瘁詩
