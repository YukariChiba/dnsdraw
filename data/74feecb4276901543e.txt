吾宗達士人所嗤.官居自視如雞棲
十年借屋作僧夢.魚鼓聲中長抱饑
撐腸但有黄卷語.壘磈盡掃胸中奇
一朝起就綵衣養.喜氣已覺生鬚眉
阿龍官清酷似父.五斗未足供朝糜
芝蘭正喜在階砌.詩禮自可娯庭闈
願言早試餐玉法.富貴似與長年期
我今衰白心更老.結習尚餘傷别離
薰風南浦欲分手.菡萏未折凌波姿
徑須痛飲破愁本.酒醆旋折長荷絲
