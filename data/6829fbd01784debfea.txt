悟了長生理.秋蓮處處開.金童登錦帳.玉女下香階.
虎嘯天魂住.龍吟地魄來.有人明此道.立使返嬰孩.
姹女住南方.身邊產太陽.蟾宮烹玉液.坎戶煉瓊漿.
過去神仙餌.今來到我嘗.一杯延萬紀.物外任翱翔.
頓悟黃芽理.陰陽稟自然.乾坤爐裏煉.日月鼎中煎.
木產長生汞.金烹續命鉛.世人明此道.立便返童顏.
宇宙產黃芽.經爐煆作砂.陰陽烹五彩.水火煉三花.
鼎內龍降虎.壺中龜遣蛇.功成歸物外.自在樂煙霞.
要覓長生路.除非認本元.都來一味藥.剛道數千般.
丹鼎烹成汞.爐中煉就鉛.依時服一粒.白日上沖天.
姹女住瑤台.仙花滿地開.金苗從此出.玉蕊自天來.
鳳舞長生曲.鸞歌續命杯.有人明此道.海變已千回.
古往諸仙子.根元占甲庚.水中聞虎嘯.火裏見龍行.
進退窮三候.相吞用八紘.沖天功行滿.寒暑不能爭.
我悟長生理.太陽伏太陰.離宮生白玉.坎戶產黃金.
要主君臣義.須存子母心.九重神室內.虎嘯與龍吟.
靈丹產太虛.九轉入重爐.浴就紅蓮顆.燒成白玉珠.
水中鉛一兩.火內汞三銖.吃了瑤台寶.升天任海枯.
姹女住離宮.身邊產雌雄.爐中七返畢.鼎內九還終.
悟了魚投水.迷因鳥在籠.耄年服一粒.立地變沖童.
盜得乾坤祖.陰陽是本宗.天魂生白虎.地魄產青龍.
運寶泥丸在.搬精入上宮.有人明此法.萬載貌如童.
要覓金丹理.根元不易逢.三才七返足.四象九還終.
浴就微微白.燒成漸漸紅.一丸延萬紀.物外去衝衝.
個個覓長生.根元不易尋.要貪天上寶.須去世間琛.
煉就水中火.燒成陽內陰.祖師親有語.一味水中金.
萬物皆生土.如人得本元.青龍精是汞.白虎水為鉛.
悟者子投母.迷應地是天.將來物外客.個個補丹田.
二十四神清.三千功行成.寒雲連地轉.聖日滿天明.
玉子偏宜種.金田豈在耕.此中真妙理.誰道不長生.
妙妙妙中妙.玄玄玄更玄.動言俱演道.語默盡神仙.
在掌如珠異.當空似月圓.他時功滿後.直入大羅天.
