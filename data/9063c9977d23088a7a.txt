周詩三百篇.雅麗理訓誥.曾經聖人手.議論安敢到.
五言出漢時.蘇李首更號.東都漸彌漫.派別百川導.
建安能者七.卓犖變風操.逶迤抵晉宋.氣象日凋耗.
中間數鮑謝.比近最清奧.齊梁及陳隋.眾作等蟬噪.
搜春摘花卉.沿襲傷剽盜.國朝盛文章.子昂始高蹈.
勃興得李杜.萬類困陵暴.後來相繼生.亦各臻閫奧.
有窮者孟郊.受材實雄驁.冥觀洞古今.象外逐幽好.
橫空盤硬語.妥帖力排奡.敷柔肆紆餘.奮猛卷海潦.
榮華肖天秀.捷疾逾響報.行身踐規矩.甘辱恥媚灶.
孟軻分邪正.眸子看了眊.杳然粹而清.可以鎮浮躁.
俗流知者誰.指注競嘲傲.聖皇索遺逸.髦士日登造.
廟堂有賢相.愛遇均覆燾.況承歸與張.二公迭嗟悼.
青冥送吹噓.強箭射魯縞.胡為久無成.使以歸期告.
霜風破佳菊.嘉節迫吹帽.念將決焉去.感物增戀嫪.
彼微水中荇.尚煩左右芼.魯侯國至小.廟鼎猶納郜.
幸當擇瑉玉.寧有棄珪瑁.悠悠我之思.擾擾風中纛.
上言愧無路.日夜惟心禱.鶴翎不天生.變化在啄菢.
通波非難圖.尺地易可漕.善善不汲汲.後時徒悔懊.
救死具八珍.不如一簞犒.微詩公勿誚.愷悌神所勞.
