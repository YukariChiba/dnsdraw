秋風秀庭槐.舉子勤朝課
丹詔日邊下.收攬不貲貨
小陸富才藻.振筆追楚些
朱絲有知音.白雪定寡和
銳氣壓同流.龍泉不容剉
芥視青紫榮.未語手先唾
我昔游詞場.一飛脫轗軻
咫尺看青霄.三年困巡邏
虛名損富貴.此生分寒餓
輸他阿買輩.官高金印大
造物端戲人.益知吾道左
願爾早著勳.替我雲山卧
