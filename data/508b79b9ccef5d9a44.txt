南山李將軍.疋馬獨行獵
田中射虎豹.後騎不容躡
丈夫貴自遂.老大饒驚懾
飄摇天地間.自視如一葉
故人多東南.願作扁舟涉
忽蒙長篇贈.幸此傾蓋接
時世尚新奇.詩書存舊業
南風吹清汴.西去無停楫
恨不留君談.一使衆坐厭
新詩苦清壯.欲和再三怯
東都多名卿.投刺日盈笈
一言苟合意.富貴出旬浹
行看文石階.高談曳長衱
辱贈但茫然.知君念疲薾
