藻衮御中楹.詳延得世英
賓鄉具三物.題塔冠千名
玉擅崑山價.箎兼仲氏聲
平淵二龍躍.碣石一鴻輕
慈宴堯厨洽.宸章禹律鳴
入辭瞻翠葆.去候過朱櫻
贊治崤陵險.歸寧蜀棧橫
都門百壺送.宿館五漿迎
帝所銜標雋.親前戲綵榮
勒銘知有作.叱馭肯辭行
桂色窅窊秀.棠陰蔽芾清
期年隨詔入.脩路接瑶京
