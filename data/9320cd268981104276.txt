君看月上霜.君看霜下月
不知月蓋霜.不知霜蓋月
但覺我一身.上下中央四旁總澄徹
霜是何物如此清.月是何物如此明
白頭老翁坐中庭.半夜可數毛髪莖
羣陰積聚純粹精.蝦蟆吸盡瑶池津
銀河兩道來藏冰.玉龍走入蟠千尋
倩君兩耳爲我聽.其閒恐有波浪聲
初出海時蛟螭鳴.却入海時潮頭生
小鯨走入尾閭內.大鯨大鰍寒不睡
莫教射倒金銀宮.鰲背神人難設備
