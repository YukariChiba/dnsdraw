除日令休吏.官曹停簿按
深居念馳光.忽忽自興嘆
七十稱壽翁.我今已過半
時命豈不知.胡爲此羈宦
况茲山野性.放蕩破崖岸
應接人事間.何時無謗訕
屢誦小雅章.懼爲朋友怨
忽傳故人書.遠道情不問
上言久別離.下有加餐飯
贈我新詩謠.金碧光凌亂
鵷鸞不鎩翮.龍虎謝鞿絆
乃知鞲上鷹.不及蒿下鷃
往事那復追.來今猶可諫
終當潁水濱.躬耕爲爾伴
