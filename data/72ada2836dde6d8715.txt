陳公少荒誕.一室未遽掃
事功竟何成.老魅死不早
潘郎治寓舍.箒禿無遺蚤
庭砌蒔蘭萱.未霜除惡草
明窗羃輕素.朝日上杲杲
烟蔓擢薰爐.松腴浮墨沼
著書析魯史.百傳見脫藁
賊亂久逋誅.吾方力窮討
不應兩觀下.僅獲少正卯
坐可驕素臣.俾渠眸子瞭
而翁晏退食.筆削日課了
伯仲詠南陔.餘風颯林杪
安知自娛適.聊尉堂上老
起居侍杖藜.寒燠躬煬澡
昏定仰屋眠.是中亦大好
