渤海三神山.蓬萊隠嵯峨
仙人桂葉舟.浮矣明月波
驚塵不可到.飛鳥不能過
世人但傳聞.欲往爲奈何
胡然古荒王.甘心事欺詑
於今禱祠跡.往往存山阿
當時燕齊間.方士肩相摩
遺俗頗淪胥.官不嚴禁訶
子去爲邑尹.施舍各有科
茲實繫教化.無宜反媕婀
平生學詩書.仁術嘗切磋
毋曰百里小.民人豈不多
誰當之武城.敢復聞弦歌
