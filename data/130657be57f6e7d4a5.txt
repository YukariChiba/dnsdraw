吾聞天子之馬走千里.今之畫圖無乃是
是何意態雄且傑.駿尾蕭梢朔風起
毛爲綠縹兩耳黃.眼有紫燄雙瞳方
矯矯龍性合變化.卓立天骨森開張
伊昔太僕張景順.監牧攻駒閱清峻
遂令大奴守天育.別養驥子憐神俊
當時四十萬匹馬.張公歎其材盡下
故獨寫真傳世人.見之座右久更新
年多物化空形影.嗚呼健步無由騁
如今豈無騕褭與驊騮.時無王良伯樂死即休
