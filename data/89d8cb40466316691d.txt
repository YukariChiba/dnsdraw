畫工天機高.腕有萬鈞力
把筆解寫生.妙處欠人識
地深煙自引.雲歛望不極
誰知只尺間.卷藏棲座側
桃枝糝淺紅.羞带燕支色
經時歎芳跗.數片墮晴碧
政緣景色饒.詎忍光陰擲
波心自在流.夕照苦見逼
雌蜂不受影.容此雙鸂鶒
睨目且裴回.暫收西去翼
籠寬終難馴.水滿好脩飾
旁人莫癡心.乘勢事箭弋
庶幾久相忘.飛浮欣得得
連旬暑送風.對此融胸臆
不必形似求.枉費半圭墨
