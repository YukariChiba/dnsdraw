北窗賞新晴.睡美正清熟
竹雞斷幽夢.朦朧不能續
卧聞故人家.山茶已出屋
欣然一命駕.妍暖快僮僕
千朵鶴頂紅.染此一叢綠
坐客例能詩.秀句抵金玉
攜過回龍寺.掃壁爲君錄
逸筆作波險.欹斜不可讀
坐驚殷床鐘.暮色眩雙目
入關更清興.市井亂燈燭
人生分萬途.稱心良易足
時平且行樂.餘賓非所欲
