峭拔湖心起.湖心四望通
盤根入巨浸.疊翠點寒空
勢迥侔蓬島.層危敵閬風
僧樓籠淡霧.雁塔礙飛鴻
曉井金沙粲.晴坡瑪瑙紅
噴雲春雨外.照影夕波中
野蔓垂枯柏.疏鐘匝梵宮
閑泉澄極頂.幽徑入深叢
古迹談皆異.秋屏寫未同
樂遊非俗客.靜望屬漁翁
買去知無價.棲來思豈窮
翻嗟市朝裏.塵土日濛濛
