日車走長天.劫劫不容息
坐令韶稚子.面有凍梨色
崎嶇百年內.貴賤俱物役
獨往屬幽人.膏肓嗜泉石
伊予真愛山.所向留屐跡
遥岑難歷脚.望望憐寸碧
阿卿昨遠遊.厭俗眼常白
歸來對家山.隨遇有餘適
哦詩洗窮愁.感事念今昔
婆娑碧溪上.俛仰欣自得
應嗤曩行路.萬事等兒劇
相期從此始.幽賞且連夕
