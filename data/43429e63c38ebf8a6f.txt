前年見君河之浦.東風吹河沙如霧
北潭楊柳强知春.樽酒相携終日語
君家東南風氣清.謫官河壖不稱情
一麾夏口亦何有.高樓黄鶴慰平生
荆江洞庭春浪起.漢沔初來入江水
岸頭南北不相知.惟見風濤湧天地
巫峽瀟湘萬里船.中流鼓楫四茫然
高城枕山望如带.華榱照日光流淵
樓上騷人多古意.坐忘朝市無窮事
誰道武昌岸下魚.不如建業城邊水
