燕山如長蛇.千里限夷漢
首銜西山麓.尾掛東海岸
中開哆箕畢.末路牽一線
却顧沙漠平.南來獨飛雁
居民異風氣.自古習耕戰
上論召公奭.禮樂比姬旦
次稱望諸君.術略亞狐管
子丹號無策.亦數游俠冠
割棄何人斯.腥臊久不澣
哀哉漢唐餘.左衽今已半
玉帛非足云.子女罹蹈踐
區區用戎索.久爾縻郡縣
從來帝王師.要在侮亡亂
攻堅甚攻玉.乘瑕易冰泮
中原但常治.敵勢要自變
會當挽天河.洗此生齒萬
