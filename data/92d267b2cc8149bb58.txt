縣尹古子男.今不一錢直
低摧奉簡書.偵伺常屏息
白簡與按章.歲月供彈劾
當路雖所懼.姦民巧狙擊
吻間售蜂蠆.意外變白黑
防虞莫救過.彌縫或逃謫
政使有卓魯.未容置形迹
云何世難事.君不動聲色
編民翕風移.惡少且心革
田廬有笑歌.魑魅亦竄匿
斯人紀仁愛.幾磨南山石
政聲懿如此.僅免繩治厄
諸公蜚鶚書.犯嚴尚遺力
安得定海民.爲君灑薦墨
蘭臺傳循吏.採訪多失實
安得定海人.爲君秉直筆
嗟我吏隠者.志在山南北
身名萬金重.如博試此擲
頼今遺愛地.一一可矜式
政恐效西子.美顰得嘲劇
江皋一樽酒.聊挽朝天客
妙樂喧江浪.清譚倒理窟
盟言底遽寒.舟駛潮水急
西望念風義.感嘆徒至骨
