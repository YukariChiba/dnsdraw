朝驅下越坂.夕飲當吳門
停車訪古蹟.靄靄林煙昏
青山海上來.勢若游龍奔
星臨斗牛卷.氣與東南吞
九折排怒濤.壯哉天地根
落日見海色.長風卷浮雲
山椒戴遺祠.興廢今猶存
殘香弔木客.倒樹哀清猿
我來久沉抱.重此英烈魂
嗟吁屬鏤鋒.冥爾國士冤
峨峨姑蘇臺.榛棘晚露繁
深居麋鹿游.此事誰能論
因之毛髮豎.落葉秋紛紛
