北風方苦寒.冰霜晝未消
偶傾御史蓋.同上丁山椒
空崖白雲宿.拱木獼猴跳
碑皴龜腹裂.泉活龍尾搖
枯松起幽籟.中天奏雲韶
苔深鴉髪翠.石立壯土翹
荒墳瘞參軍.沉魄誰與招
卻讀樂安詞.慘淡窺泬寥
矧復見猶子.危言動清朝
甘心脫豸冠.竄迹投冗寮
公議在後世.美才無吝驕
六經收滿腹.辨析皆有條
登山聽君語.淙淙碎瓊瑤
但驚白日落.歸馭不可邀
明發余亦往.安得同漁樵
