黄鸝聲斷桃花飛.一雨三日溪水肥
龍孫破地蝴蝶懶.梅子如豆糝青枝
東風吹轉楊柳腰.村南村北杜鵑啼
稻針刺水鷗抱卵.雙燕商量春欲歸
蟾溪主人拆社甕.百杯醉我爛如泥
翠麓軒壁凝古墨.一闋松窗傷春詞
夜來飲到姮娥去.笙鶴響空人不知
露華煙華濕蒼蘚.朦朧沆瀣霑我衣.瀑布懸珠濺紫芝
山猿恐我呼杖屨.啼到日高丈二時
廬山山下一回首.只是此生長別離
