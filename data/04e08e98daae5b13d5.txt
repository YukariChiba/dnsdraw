日落月復昏.飛蚊稍離隙
聚空雷殷殷.舞庭煙冪冪
蛛網徒爾施.螗斧詎能磔
猛蝎亦助惡.腹毒將肆螫
不能有兩翅.索索緣暗壁
貴人居大第.蛟綃圍枕席
嗟爾於其中.寧夸觜如戟
忍哉傍窮困.曾未哀癯瘠
利吻競相侵.飲血自求益
蝙蝠空翱翔.何嘗爲屏獲
鳴蟬飽風露.亦不慙喙息
薨薨勿久恃.會有東方白
