南方多苦熱.北地尤苦寒
徐子掾招宜.七載濱夷蠻
楊李仕并代.毳裘霜雪殘
一朝相續歸.相看涕汍瀾
捫涕喚家僮.草草羅杯盤
念昔共庠序.垂髫競癡頑
及今過六十.各各嗟衰顔
光陰信如馳.生死無百年
妻兒半凋喪.少喜多憂患
吾方慕陶潛.行歌眷南山
山氣日夕佳.吾廬未嘗關
猿鳥相與居.絲桐時一彈
三子方急祿.遑遑未能閒
努力佐州縣.須防官長難
暫當陪我醉.餘事不足言
