昔聞桓司馬.娶妾貌甚都
其妻南郡主.悍妬誰與俱
持刀擁羣婢.逕往將必屠
妾時在窗前.解鬟臨鏡梳
鬒髮雲垂地.瑩姿冰照壺
妾初見主來.綰髻下庭隅
斂手語出處.國破家已殂
無心來至此.豈願奉君娛
今日苟見殺.雖死生不殊
主乃擲刃前.抱持一長吁
曰我見猶憐.何況是老奴
盛怒反爲喜.哀矜非始圖
嫉忌尚服美.傷哉今亦無
