淵明避世士.酷愛九日名
獨酌東籬下.悠然得此生
我輩正羈旅.佳節安可醒
相携陟翠巘.置酒松間亭
菊蘂弄新黄.橘苞破微馨
鬢邊插茱萸.未覺巾幘傾
雲山藹佳色.風林動疏聲
慷慨念平昔.醉舞屬羣英
國步方綴旒.衣冠正漂萍
山河舉目異.望遠若爲情
方期汗漫遊.天池濯吾纓
何必楚囚泣.牛山良可輕
