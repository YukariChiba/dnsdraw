使君西州客.慣見海棠紅
彯纓出故里.揚馬來漢宫
醉當坐乖隔.年年夢春風
荆州蜀門户.脈脈風氣通
此花何從來.根本移化工
使君有新第.幽寓如山中
小軒面城麓.交柯植雙叢
年光錦官遠.顔色故園同
想當春苞麗.無日樽酒空
繁豔燒醉眼.顧眄增冶容
地勝不在大.意適物易充
雙輪粲兩朱.行將指炎封
