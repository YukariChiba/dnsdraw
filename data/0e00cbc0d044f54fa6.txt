平也青雲器.鄉評推孝廉
高懷焦尾澹.壯節湛盧銛
與我偏心照.論交以道詹
逸羣容策蹇.美盼對無鹽
振楫期同濟.提衡豈致嫌
前年稅征鞅.彌月憩衡苫
環堵藜爲榻.圭門席掛簷
未曾憂四壁.聊與醉青帘
且默何嘗說.雖寒不附炎
伏龍當自起.躍馬要誰占
舌在居貧樂.情親茹蓼甜
雅遊傷遽散.流景顧將淹
信斷傷秋鴈.愁多伴夜蟾
不堪男女淚.北望一漸漸
