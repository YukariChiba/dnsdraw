建旗凜大將.負弩紛前驅
除此兩不能.鋤荷則有餘
滿畦老菘韭.貧猶未饑虛
平生錯料事.不到齊王竽
定無相携人.歲晚誰與娛
執杯手欲龜.風雪侵貂褕
破顔劃孤嘯.鬰屈終不舒
危坐發深省.寧若巾柴車
成敗未可知.蕪我瓜芋區
收身黄觳觫.心迹何裕如
開口不言錢.未害書生迂
閉戶聊課詩.政與俗士疎
