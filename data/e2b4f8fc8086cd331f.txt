朧朧曉月淡.暠暠晨霜耿
棄馬沙金平.步過草池嶺
仰登上層雲.俯降入深井
回潭冷更清.嶺樹疏逾整
蹊荒陳葉深.山回微路永
雪霰迷遠空.嵐烟護絕境
闗門僅可辨.歸塗難具省
設險得地形.戎醜期遠屏
寧辭滿衣雪.曛黑到絕頂
石淺微溜喧.獨覺空山静
形寂寢逾熟.山白夢方醒
去路望更遥.陟降怯深濘
壻水碧于藍.何由放烟艇
