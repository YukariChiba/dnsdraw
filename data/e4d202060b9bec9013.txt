艮象涵萬有.佳趣備四時
此行屬寒沍.喜遇臘雪飛
琤琤初集霰.粲粲紛葳蕤
奔騰漸成陣.勢作龍鳳馳
森森千碧林.緣飾如珠璣
旋觀壓層嶺.爛若銀成圍
一天散和氣.萬境凝清輝
飛揚到朽壤.臭腐爲神奇
問山何幻怪.頃刻顔面非
蒼蒼改正色.皓皓浮鬚眉
我來逢此瑞.爽塏流肝脾
對之豈徒酒.而可不以詩
因詩探山意.春信橫南枝
