中書一揮千萬言.有如水懸呂梁間
奔逸絕塵不可及.蹇欲從之良獨難
如君文字可華國.胡爲猶在南湖側
樊川昌谷縱多才.欲以比君那可得
君家紅杏連白榆.似向君王得鑑湖
水光溶溶浸山色.樓臺上下如冰壺
磬湖蕭瑟逢秋令.男呻女吟貧非病
阿奴碌碌僅自全.伯氏今亡嗟短命
恨我不如大小山.徒爾思苦仍辭艱
既無擊鉢揮毫敏.空愧詩筒數往還
