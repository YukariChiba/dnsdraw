老去生涯付盃酒.種秫辛勤三百畝
東臯遺法嗟失傳.蜜汁虀漿不通口
邇來軟飽經月無.豈有清歡對朋友
百錢强就村媼醉.終夜蔬腸作雷吼
先生祇把文字耕.妙意能施杜康手
憐我新愁餘萬斛.那更澆腸無五斗
分惠青州六從事.秘法兼蒙傳肘後
便同北海歌不空.免似東坡歎烏有
嗟予偃蹇老更饕.感激故人情意厚
會須續遣白衣來.籬畔黄花欲重九
