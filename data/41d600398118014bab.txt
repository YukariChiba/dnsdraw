世傳學中祿.小子迺逢辰
一入諫諍司.鴻毛忽其身
可負萬乘主.甘爲三黜人
豈量堯舜心.如日照孤臣
薄責落善地.雅尚過朝倫
僅同龜在泥.敢冀蠖求伸
朱樓逼清江.下睨百丈鱗
羡此南魚樂.不忍持鈎綸
爲郡良優優.乏材止循循
恬愉弗擾外.何以慰遠民
拙可存吾樸.静可逸吾神
漸得疏懶味.下車將四旬
嘉興風雅來.觀對如天賓
感兹韶夏音.佐我臺上春
