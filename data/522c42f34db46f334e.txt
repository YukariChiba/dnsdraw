自罷千秋節.頻傷八月來.先朝常宴會.壯觀已塵埃.
鳳紀編生日.龍池塹劫灰.湘川新涕淚.秦樹遠樓臺.
寶鏡群臣得.金吾萬國回.衢尊不重飲.白首獨餘哀.
禦氣雲樓敞.含風彩仗高.仙人張內樂.王母獻宮桃.
羅襪紅蕖豔.金羈白雪毛.舞階銜壽酒.走索背秋毫.
聖主他年貴.邊心此日勞.桂江流向北.滿眼送波濤.
