生居萬山中.二年依澤國
偶於坐曹暇.聊欲訪禪默
再拜神女祠.劈山定何術
上有琳宮巖.作論期破惑
只今澄潭中.異影眩莫執
泉源入幽窈.蛾眉如可及
吾聞大地下.出沒水中日
胡爲二魶魚.欲歸猶未得
變化乘雲雷.那能繫不食
山深風竅號.天寒日車急
寄語龍宮君.安穩藏故穴
近來託怪多.勿遣容易測
