流光無停期.二十忽復五
古昔如我人.功烈難遽數
上天終無私.日月不少駐
三皇與五帝.回首焉得顧
新年獨何爲.擾擾趁俗務
壯羞兒女態.浩歎覺已屢
巍巍九重闕.象魏懸法度
木鐸非仲尼.布衣欲何預
滄溟百萬里.乘桴意決去
顧世聊徘徊.非爲取材誤
東風發幽滯.花彩映草樹
爛醉苟自娱.終焉背時譽
