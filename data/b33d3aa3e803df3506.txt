瘴茅葺爲宇.溽暑常侵肌
適有重膇疾.蒸鬱寧所宜
東鄰幸導我.樹竹邀涼颸
欣然愜吾志.荷鍤西巖垂
楚壤多怪石.墾鑿力已疲
江風忽云暮.輿曳還相追
蕭瑟過極浦.旖旎附幽墀
貞根期永固.貽爾寒泉滋
夜牕遂不掩.羽扇寧復持
清泠集濃露.枕簟淒已知
網蟲依密葉.曉禽棲逈枝
豈伊紛囂閒.重以心慮怡
嘉爾亭亭質.自遠棄幽期
不見野蔓草.蓊蔚有華姿
諒無淩寒色.豈與青山辭
