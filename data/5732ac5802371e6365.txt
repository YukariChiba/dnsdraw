依山茅屋兩三間.與世相遺盡日閒
背擁藍屏半天碧.面對參差橫架山
徑草蒙頭雲覆屋.泉甘土肥似盤谷
劍峰林密杳無邊.綿峽潭深幽莫燭
有鮮可食美可茹.康樂和平長自飫
有時拂石弄泉聲.有時策杖登山去
山中日沈山月出.巖暝林晦總佳適
平石如臺倚山隈.準擬結茅閒讀易
尚論古人得我心.商傅周姜漢子陵
好共栽桃艷長春.却恐漁父來相尋
