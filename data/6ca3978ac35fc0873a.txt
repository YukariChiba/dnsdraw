仙人爛柯山.坐隠多奇方
我昔夢見之.正爭紫羅囊
豈獨寸筦窺.固已一臠嘗
至今不語妙.了了皆中藏
陋哉王積薪.亦復干帝皇
遠矣羊玄保.恨不同閭鄉
誰與子方子.忽作鬭雞昂
居然鏜其鼓.甚矣子之昌
吾師乃庖丁.未嘗嬰刃芒
遥知吾髮短.不必終纓長
明朝受敵降.築壇千步强
沙溪委道周.北苑陳中堂
想復聞我言.怒欲奮臂當
竟無百勝策.空有九回腸
