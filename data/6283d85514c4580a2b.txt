北叟有奇歌.調與聲俱絕
此歌本難名.强名爲白雪
一唱白雲開.再唱青雲裂
朝唱迎朱霞.暮唱入明月
聲在明月宮.桂樹生秋風
秋風吹明河.銀浪翻長虹
河漢與海通.安知聲所終
如此誰可知.但問牽牛公
如此誰可聽.直須登青冥
酒仙騎赤龍.詩仙騎長鯨
一夜到平明.北叟聲且停
遺響來南城.猶似孤鸞鳴
南公對北叟.阮籍逢孫登
阮籍正長嘯.孫登作鳳鳴
羞殺阮步兵.笑殺孫先生
