薰風轉亭午.流汗浹絺綌
隆隆空山雷.跨海飛雨黑
芭蕉集亂響.風竹瀉暗滴
懸知歲有待.已喜瘴先滌
沈沈璧月上.稍稍星河出
枕簟延清光.草木沍寒碧
幽人夢未回.良夜誰與惜
隔籬喚西家.倒榼共餘瀝
西家長苦貧.而有好顔色
終年飯半菽.愛酒無從得
嗟余不解飲.看爾時舉白
豈不賢老兵.聊慰羈旅夕
