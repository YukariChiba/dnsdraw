寒江買櫂催遄征.何如緩泛六橋尋鷗盟
侯門懷刺謁掌儐.何如散策孤山探梅信
吟隱豫章之耳孫.調高琢句期顓門
西江不住來西湖.喚醒晚唐諸老魂
有時吐出驚人語.定須貴殺雒京楮
膾炙人口徒屬饜.還來隻字不堪煮
行吟荏苒歲欲暮.束裝又問吳中路
節翁舊有珠履緣.何況薦書袖無數
此行一句直萬錢.十句唾手腰可纏
歸來卸却揚州鶴.推敲調度權架閣
