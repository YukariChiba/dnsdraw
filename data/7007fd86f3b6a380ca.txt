青都仙子玉鍊顔.五雲深處乘青鸞
桃花欲實王母老.桂花半落嫦娥寒
芝英瓊蘂薄滋味.絳霄倒景窺人間
風微水麝香可掬.雨定海榴紅欲燃
中州風物亦自好.翩然萬里來雲軿
潭潭院落春不老.別有日月藏壺天
狻猊不動烟縷直.吹笙伐鼓開賓筵
九重紫誥照環佩.兩兒綠綬扶金船
南山可平海可竭.高堂歡樂無窮年
