請雨徧群望.擾擾衝塵埃
際天麥浪空.刺水秧針摧
已近尺五天.未動滿盈雷
地欲赤晉國.年將饑魯哀
寄牋叩天門.好音清夜回
似傳上帝意.頗亦憐不才
披衣起視月.在畢方徘徊
忽聞蕭蕭聲.高洒熙熙臺
雲陣潑墨暗.電光摇幟催
燈前落簷花.欣銜少陵盃
綠波滿四澤.花柳村村開
知有一尺霖.來從傅巖隈
不作天寶詞.淋零悲馬嵬
定有元和詩.中銜諫書來
