花間酌酒邀明月.月照金罇佳興發
鯨吞霧捲百川空.醉挽酴醿落香雪
便將壘麴築糟邱.酴醿壓膏麥爲糵
釀成忽見張公子.公子家居近丹闕
爲余乘興誇洛陽.笑指沙頭卧雙榼
洛陽視此真草野.敢辱新詩借牙頰
瑤林名字出風塵.未遇知音那敢說
况能大讀離騷句.痛飲雖多不爲餮
未識王家碧玉香.彷彿東坡真一訣
誅茅本結方外人.豈用禮法相分别
預拂瑤林一片石.與君醉過清明節
窮亦不足悲.達亦不足悅
酒闌拔劍露肝膽.正恐不免論功業
