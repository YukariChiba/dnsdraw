永安宫前瀼西磧.萬流峽口爭奔激
秋濤卷地裂山谷.水落依然陣圖出
陣形聚拳六十四.傳是武侯親手跡
斯人管蕭豈足道.身在巴東心漢室
從容所遇皆法制.浩蕩胸中萬分一
陰機暗與天地合.壯氣曾將鬼神役
至今千載矻不動.渺莽幾深難致詰
豈徒豪傑重嗟賞.應有神靈長護惜
廟偏裸裎七壯士.酒炙紛紛走巫覡
萬事顛倒皆偶然.卧龍無處沾餘瀝
