百媚城中一個人.紫羅垂手見精神.
青琴仙子長教示.自小來來號阿真.
七尺發猶三角梳.玳牛獨駕長簷車.
曾城自有三青鳥.不要蓮東雙鯉魚.
花恨紅腰柳妒眉.東鄰牆短不曾窺.
猶憐最小分瓜日.奈許迎春得藕時.
自等腰身尺六強.兩重危鬢盡釵長.
欲熏羅薦嫌龍腦.須為尋求石葉香.
別起青樓作幾層.斜陽幔卷鹿盧繩.
厭裁魚子深紅纈.泥覓蜻蜓淺碧綾.
詐嫌嚼貝磨衣鈍.私帶男錢壓鬢低.
不獨邯鄲新嫁女.四枝鬟上插通犀.
可羨羅敷自有夫.愁中漫捋白髭須.
豹錢驄子能擎舉.兼著連幹許換無.
