嬴氏方失鹿.群豪競奔馳
較力爭勝負.未辨雄與雌
項羽奮其中.氣壓諸侯師
破關與救趙.九江實先之
指揮半率土.自謂可立治
孰知大蛇斷.天命潛已移
隋何說淮南.禍福非面欺
間行共歸漢.遂合垓下圍
海岳既在主.智勇安所施
不自晦圭角.寧能免嫌疑
殺身膏草莽.爲復歸怨誰
插劍郴岸口.泉溢何神奇
載籍加隱括.曷嘗親到斯
惜哉功名悮.徒令後世嗤
