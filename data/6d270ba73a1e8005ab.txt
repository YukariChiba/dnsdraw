前因飲酒多.乃苦傷營衛
嘔血踰數升.幾不成病肺
上念父母老.下念妻兒稚
不死常抱痾.於身寧自貴
樊子來勸我.止飲良有謂
公復遺我詩.責我詞甚毅
指以年齒衰.非酒何養氣
春飲景可樂.夏飲暑可避
秋飲心忘愁.冬飲暖勝被
醉歌人不怪.醉言人不忌
在酒功實多.止酒酒何罪
假如壽九十.今子已半世
不飲徒自苦.未必止爲利
胡汨妄與真.恐乖達者意
屈原吟澤畔.方悟獨醒累
子居今之時.安免人病議
是以告子勤.子守亦謬詩
我讀纔一過.不覺顔起愧
自茲願少飲.但不使疾熾
書此以謝公.公言誠有味
