常笑博望侯.老死窮河源
河源幾萬里.天派垂崑崙
支流播九逆.砥柱疏三門
行穿九地折.怒溢千里奔
樂彼洧水源.近且具茨根
寒泉發清池.藻鑑撓不渾
引爲琉璃陂.碧波媚蘋蘩
逶迤入王城.順下德可溫
全此上善性.利用豈無恩
下有萬艘濟.旁列千夫屯
持此安且靜.用鑑暴與昏
頃年時聞龍.淵室今應存
秉簡俗何陋.濟輿惠亦煩
誰知千載後.佛宮枕溪濆
喬木上參天.綠竹盈短垣
曾此埒金谷.神龍依祇園
物理自古今.興廢復何言
聊思鄭國僑.殊勝漢張騫
