上人久習靜.閉門守一龕
猶恐市塵染.西岷撥晴嵐
歸來非本心.退結山中庵
秋風入我袂.又往天之南
南方盛法窟.誓志必窮探
雙徑卧老龍.懷珠千丈潭
東鄰嘯乳虎.眼光見眈眈
禮足受半偈.安坐十年參
我昔客吳楚.但愛雲水涵
不聞清廟瑟.浪走雪滿簪
相逢儻有日.爲我舉二三
尺書附巴使.勿語洞庭柑
