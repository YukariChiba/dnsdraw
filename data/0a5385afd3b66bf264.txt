詔發西山將.秋屯隴右兵.淒涼餘部曲.燀赫舊家聲.
雕鶚乘時去.驊騮顧主鳴.艱難須上策.容易即前程.
斜日當軒蓋.高風卷旆旌.松悲天水冷.沙亂雪山清.
和虜猶懷惠.防邊不敢驚.古來于異域.鎮靜示專征.
燕薊奔封豕.周秦觸駭鯨.中原何慘黷.餘孽尚縱橫.
箭入昭陽殿.笳吟細柳營.內人紅袖泣.王子白衣行.
宸極祅星動.園陵殺氣平.空餘金碗出.無複穗帷輕.
毀廟天飛雨.焚宮火徹明.罘罳朝共落.棆桷夜同傾.
三月師逾整.群胡勢就烹.瘡痍親接戰.勇決冠垂成.
妙譽期元宰.殊恩且列卿.幾時回節鉞.戮力掃欃槍.
圭竇三千士.雲梯七十城.恥非齊說客.只似魯諸生.
通籍微班忝.周行獨坐榮.隨肩趨漏刻.短髮寄簪纓.
徑欲依劉表.還疑厭禰衡.漸衰那此別.忍淚獨含情.
廢邑狐狸語.空村虎豹爭.人頻墜塗炭.公豈忘精誠.
元帥調新律.前軍壓舊京.安邊仍扈從.莫作後功名.
