人苦曹瞞虐.天悲漢祿終
山河分鼎峙.氣象發江東
一旦墟京洛.彌年豢幼沖
炎精竟灰燼.紫蓋出艨艟
長策資公瑾.雄才得呂蒙
招延師友義.繼述父兄忠
舊府峨雙闕.驚濤涌半空
風雲龍虎勢.日月帝王功
地力因時險.神謀與意通
屈伸思所濟.逆順審于衷
駿足嗤交貨.靈牙耀即戎
同盟界函谷.獨斷保蠶叢
定霸葵丘劣.推心建武同
長沙兆生讖.典午頼餘風
戰守遺蹤在.登臨四望中
陵遷成萬古.世異想群雄
歌舞居民祀.干戈逐虜功
征帆來浦外.久客愴途窮
精銳銷孤劍.飄零若斷蓬
徘徊靈廡下.暮葉亂江楓
