秋日清且美.於游也固宜
迨今冬已仲.墐戶惟其時
若人興公家.嗜好夙有詩
幾譚巖壑間.塵落不自知
靡辭陟降難.顧病風露披
舊聞懷玉山.地置多側危
我爲是邦人.每恨著脚遲
聞公勇決往.身住心俱馳
是邦有茲山.蓋已千祀垂
曩者君夫子.携家隠於斯
與山結勝因.詩成多及之
去年公二仲.探討曾至茲
今公又繼去.祕密真無遺
山名謂懷玉.自昔傳我疑
衆作乃圭璧.名實信不欺
書來報行程.快讀祇欠詩
春膏有餘否.佳筆銳若錐
會當寫真行.寄我光茅茨
