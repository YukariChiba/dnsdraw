入夏偏宜澹薄妝.越羅衣褪鬱金黃.翠鈿檀注助容光.
相見無言還有恨.幾回判卻又思量.月窗香徑夢悠颺.
晚出閒庭看海棠.風流學得內家妝.小釵橫戴一枝芳.
鏤玉梳斜雲鬢膩.縷金衣透雪肌香.暗思何事立殘陽.
訪舊傷離欲斷魂.無因重見玉樓人.六街微雨鏤香塵.
早為不逢巫峽夢.那堪虛度錦江春.遇花傾酒莫辭頻.
紅藕花香到檻頻.可堪閑憶似花人.舊歡如夢絕音塵.
翠疊畫屏山隱隱.冷鋪文簟水潾潾.斷魂何處一蟬新.
