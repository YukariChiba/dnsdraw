黄蘆鬣鬣秋風肥.鬼雨灑草南山悲
長塗客子動愁肺.往往捫轍多思歸
我兄豈不感時節.東床卷席將何之
自言南州有元帥.標鑒本是陽秋皮
薦紳奔走欲定價.一見許我奇男兒
提撕表奏置戎幕.使我坐握官機宜
高生所愧國士知.不辭觸熱向武威
我今去路雖千里.敢以驅馳負知己
南州最盛肩京都.昔人欲語停杯餘
地靈孕秀多異産.鼊皮蚺蟾如蟲蛆
舊聞民俗蠻頑甚.蜂屯蟻雜難爬梳
聖朝神化與換骨.詎事草薙髠根株
我兄智囊載大腹.撫俗自應才有餘
腰間長劍生銅吼.可膾蠻王快屠狗
後當歸路持旌麾.六印黄金大如斗
