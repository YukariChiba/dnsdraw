松桂有嘉色.不與衆芳期
金石有正聲.詎將羣響隨
君子著雅言.以道不以時
仰止江夏公.大醇無小疵
孜孜經緯心.落落教化辭
上有帝皇道.下有人臣規
邈與聖賢會.豈以富貴移
誰言荆棘滋.獨此生蘭芝
誰言鼃黽繁.獨此蟠龍龜
豈徒一時異.將爲千古奇
願此周召風.達我堯舜知
致之諷諫路.陞之誥命司
二雅正得失.五典陳雍熙
頌聲格九廟.王澤及四夷
自然天下文.不復迷宗師
