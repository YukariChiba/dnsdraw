茫茫古堪輿.何日分九州
封域如許大.僅能著我胸中愁
澆愁須是如澠酒.麯波釀盡銀河流
貯以倒海千頃黄金罍.酌以傾江萬斛玻璃舟
天爲青羅幕.月爲白玉鈎
月邊天孫織雲錦.製成五色蒙茸裘
披裘把酒踏月窟.長揖北斗相勸酬
一飲一千石.一醉三千秋
高卧五城十二樓.剛風冽冽吹酒醒.起來披髮騎赤虬
大呼洪崖拍浮丘.飛上崑崙山頂頭
下視塵寰一培塿.揮斥八極逍遥遊
