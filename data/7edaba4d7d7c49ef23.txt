百川萃南州.水族何磊砢
其間琴高魚.初未列楚些
豈堪陪薧鮮.裁用當殽果
土人私自珍.千里事封裹
遂令四方傳.噍嚼亦云頗
俗云琴高生.控鯉宛溪左
靈蹤散如煙.遺鬣尚餘顆
向來騎鯨人.逸駕嘗慕我
不應當時遊.反用此么麽
得非效齊諧.怪者記之過
彭越小如錢.蹤跡由漢禍
越書載王餘.變化更微瑣
因知天地間.人莫窮物夥
區區於其中.臆決蓋不可
僞真吾何知.且用慰頤朵
