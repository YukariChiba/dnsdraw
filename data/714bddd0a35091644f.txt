桂陽有仙人.姓成名武丁
胡爲墮人世.人惟識其形
一日語其弟.吾將返青冥
乃曰此七夕.上天呼群靈
織女欲渡河.暫詣牽牛星
諸仙盡還宮.天路羅雲軿
吾亦向祈召.當往不得停
弟問何時還.答云三千齡
明日失丁在.恍惚迷所經
後世凡此節.兒女喧家庭
縱橫具鍼縷.花果排甘馨
貪巧但云得.欲寐曾莫寧
俗尚每怪妄.吾言誰見聽
