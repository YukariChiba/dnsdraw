城南天倒影.綠浪摇十里
使君雲夢胸.猶復錄此水
舟行及雨霽.秋色在葭葦
煙涵翠縠潤.月照金波委
知公已忘機.鷗鷺宛停峙
向來趨熱士.說似顙應泚
俗子與清遊.自古劇函矢
如何有雙脚.受垢不受洗
異哉公殊嗜.記此兩苦李
詩成墮衡門.名字污紙尾
明當躡公迹.佳處不待指
會逢白沙渚.我舍真可徙
鳴騶儻重來.傍舫傾我耳
