犀首從横時.無事猶飲酒
我生太平際.日醉亦何有
太平多賢才.臺閣固其藪
濟世圖功名.汲汲常恐後
我寧樂自放.甘與物俱朽
顧惟人間迹.澶漫獨已久
智謀乏施設.筋力倦奔走
幸爲朝廷知.而免職事守
人當自量度.快意安所受
何能强繩檢.希世視自負
晶熒流霞波.泔淡白玉斗
歡來無虚席.嘲笑命賓友
殘冬雖餘幾.自足數開口
浩歌迎春風.安用獨醒叟
