壯髮忽種種.華年今復窮
客懷少安適.況乃京塵中
病肺厭斟酌.疲筋謝過從
閑坊稅老屋.車馬無來蹤
日俸纔百錢.鹽齏猶不供
夜榻覆龍具.晨炊熏馬通
出門欲貸乞.羞汗難爲容
安得一扁舟.浮家乘興東
江山此深隠.終老爲田翁
春秧二頃苗.秋穫期百鍾
稚子課樵汲.壯妻兼織舂
行歌滄浪清.卧快柴桑風
神明養內觀.憂患無旁攻
有客聞此言.誚余何不衷
茲行果勇决.誰攬冥冥鴻
安知祿籍間.去就如樊籠
微尚良自信.所悲君不同
