十畝之宅.五畝之園
有水一池.有竹千竿
勿謂土狹.勿謂地偏
足以容膝.足以息肩
有堂有庭.有橋有船
有書有酒.有歌有弦
有叟在中.白鬚飄然
識分知足.外無求焉
如鳥擇木.姑務巢安
如龜居坎.不知海寬
靈鶴怪石.紫菱白蓮
皆吾所好.盡在吾前
時飲一杯.或吟一篇
妻孥熙熙.雞犬閑閑
優哉游哉.吾將終老乎其間
