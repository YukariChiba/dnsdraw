凉風厲蕭辰.秋事已一半
同舍多望郎.萍聚復雲散
得士良苦艱.引去何浩瀚
日日送行人.青衫浹流汗
其間白石翁.清廟之圭瓚
器采儀周行.詞章輩楚亂
秘丘第一官.脩途日未旰
掉頭不肯住.持節下霄漢
草木識清名.風塵入長算
安得此老宿.爲世洗愁嘆
同省並門居.昔我綴華貫
高標壁千仞.臨分重嗟惋
相期紹前徽.歲晚堪把玩
