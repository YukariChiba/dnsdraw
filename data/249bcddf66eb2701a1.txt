經春十日雨.却掃門無車
伏枕夢鳴轂.淙琤行溜渠
端坐發深省.妙香浮素裾
盥濯披陳編.諷誦臨前除
陳編爲何誰.漆園傲吏書
奇辭通諔詭.空語極虚無
得意榮辱境.脫身憂患餘
胸中灌頂句.身上如意珠
逍遥有妙處.領略歸一途
塵影閱千世.風波連九區
投足寄其間.鼎鼎一何愚
儻同蓬蒿鷃.勿笑溟海魚
