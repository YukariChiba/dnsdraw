大暑運金氣.荊揚不知秋.林下有塌翼.水中無行舟.
千室但掃地.閉關人事休.老夫轉不樂.旅次兼百憂.
蝮蛇暮偃蹇.空床難暗投.炎宵惡明燭.況乃懷舊丘.
開襟仰內弟.執熱露白頭.束帶負芒刺.接居成阻修.
何當清霜飛.會子臨江樓.載聞大易義.諷興詩家流.
蘊藉異時輩.檢身非苟求.皇皇使臣體.信是德業優.
楚材擇杞梓.漢苑歸驊騮.短章達我心.理為識者籌.
