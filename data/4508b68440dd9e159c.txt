天造其山.在貴之陽
二十四峰.拔地峭剛
其山維何.如彼玉蒼
宅位於離.火德之祥
南山何有.有方其巖
若堂甚夷.若門者三
穹者圓蓋.植者羽參
石像天成.匪鑿匪劖
陟彼山巔.有洞益奇
南北戶通.千里頫闚
伊晉之洪.采榮于斯
丹飛井霤.木潤草滋
昔我太宗.雲章下賁
於皇仁廟.奎文狎至
巖處有輝.神護孔閟
丕昭聖朝.聲化遠暨
南山不騫.天子萬年
南山不朽.天子萬壽
無量惟壽.與天齊久
小臣作詩.永颺於後
