君不學白公引涇東注渭.五斗黄泥一鍾水
又不學哥舒橫行西海頭.歸來羯鼓打凉州
但向空山石壁下.愛此有聲無用之清流
流泉無絃石無竅.强名水樂人人笑
慣見山僧已厭聽.多情海月空留照
洞庭不復來軒轅.至今魚龍舞鈞天
聞道磬襄東入海.遺聲恐在海山間
鏘然澗谷含宮徵.節奏未成君獨喜
不須寫入薰風絃.縱有此聲無此耳
