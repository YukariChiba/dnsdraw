江源發蠻荒.來與湘灌遇
交流趨城隅.清映日東注
群山半楚越.馳驟若競赴
譙門百步南.樓堞此雄踞
觀風久標名.棟宇初改故
極目渺塞嶺.蔚起矗雲霧
千里聳翠碧.衆水橫練素
古寺带林薄.漁艇依野渡
村墟互隠見.風烟自朝暮
東西亙井絡.碁分雜營戍
偶值豐登年.樂此保生聚
秋風黄花天.良集盛簪屨
肴觴固匪虔.藉此山水具
登臨方興深.諸君幸少駐
