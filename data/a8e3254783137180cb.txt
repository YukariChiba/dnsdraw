蛟龍吐雲氣.霧豹出文采
許潁有佳士.翰林風流在
吾道固多艱.明時屢危殆
嘉穀生螟蝗.稊稗勞取采
平生數萬言.未料寒與餒
天生濟世才.發揮必有待
伯樂一顧重.豈不價百倍
展足造青雲.會見絕四海
顧我茅葦姿.謬欲漸蘭茝
達人固多可.借譽飾駑猥
丈夫一相知.胸中何磊磊
願作南山松.青青期不改
此事雖一時.風流激千載
