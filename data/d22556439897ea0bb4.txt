清風何處起.拂檻復縈洲
回入飄華幕.輕來疊晚流
桃竹今已展.羽翣且從收
經竹吹彌切.過松韻更幽
直散青蘋末.偏隨白浪頭
山山催雨過.浦浦發行舟
動樹蟬爭噪.開簾客罷愁
度弦方解慍.臨水已迎秋
涼爲開襟至.清因作頌留
周回隨遠夢.騷屑滿離憂
豈獨銷繁暑.偏能入迥樓
王風今若此.誰不荷明休
