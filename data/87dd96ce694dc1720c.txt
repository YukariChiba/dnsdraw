平時豪飲興.人議老羌渴
駿蹄就康莊.中有谿澗遏
俛仰三十年.僅作扶病活
樂事生無幾.造物忍見奪
謝安晚多感.正頼簫鼓聒
胡姬賣酒地.緬想不容謁
即今少年夢.尚苦法士孽
兩君詩酒豪.將壇最閥閲
左顧得投轄.勝譚看吐屑
雪天僕爲更.盤飯鮮粗割
共憐后山窮.塊處但禪說
一飽共此客.矜向鄰里說
問疾不厭頻.他費尚可節
官塗計離合.江海浮一葉
別期後歸燕.光陰等消雪
