西郊梅花矜絕豔.走馬獨來看不厭
似羞流落蒙市塵.寜墮荒寒傍茆店
翛然自是世外人.過去生中差一念
淺顰常鄙桃李學.獨立不容鶯蝶覘
山礬水仙晚角出.大是春秋吳楚僭
餘花豈無好顔色.病在一俗無由砭
朱欄玉砌渠有命.斷橋流水君何欠
嗟余相與頗同調.身客劍南家在剡
凄涼萬里歸無日.蕭颯二毛衰有漸
尚能作意晚相從.爛醉不辭杯瀲灩
