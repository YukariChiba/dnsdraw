呂郎客秦淮.詩思翻秋濤
徐郎憩灊峰.句壓天柱高
相此兩公子.信是千人豪
叔也往從之.似欲訴不遭
探囊得長句.如取綏山桃
療饑非蒸砂.禦寒必綈袍
一簪未著身.所得不補勞
復爲饑所驅.未許學卧陶
窮軍敵孤客.如在皋蘭鏖
幾成劉文叔.須髪變二毛
搘笻躡草鞋.進退似桔槔
引領長江西.沙頭唤魚舠
金溪有謝侯.胸多略與韜
天資類文靖.貌實中郎曹
叔也往從之.攻愁解鞬櫜
毋輕歌驪駒.不復吟畔牢
待公稇載歸.爲我攜蒲萄
來賞傲霜菊.一尊澆老饕
