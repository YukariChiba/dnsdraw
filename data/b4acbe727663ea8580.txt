霜紈橫卷書縚垂.軸以瑇瑁囊青絲
披圖二妙駭人目.筆畫勁利如刀錐
龍媒迥出丹青手.勢若飛動將奔馳
韉銜如在赤墀立.僕御猶縱紅纓羈
子虔六轡衒沃若.長康駿骨稱天奇
雖傳畫譜入神品.未有墨客評黄雌
六詩形似到作者.三馬意象能言之
奇蹤莫辨霸或幹.高韵壓倒陸與皮
從來神物不常有.未遇真賞何人知
君不見開元廏馬四十萬.作頌要須張帝師
