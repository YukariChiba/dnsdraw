去年花開春日和.行嗅香蕊攀柔柯
今年花開煙雨愁.坐見落英填污溝
世事翻覆故應爾.天工卷舒亦如此
曷不長教四時好.却令二月春草草
牆頭錦紅一花梢.人間雪白幾鬢毛
東家兒女喜鬭妍.西鄰老婦羞頺顔
亦有對酒高陽徒.零落山丘空畫圖
悲來乎.悲來乎.花開花落胡爲乎
把住東風聊自娛.明年晴雨知何如
