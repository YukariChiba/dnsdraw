客初西蜀來.遺我雙筇竹
上有紅淚斑.斷非湘娥哭
嘗聞帝魂哀.嚎血滴草木
春露洒更鮮殷痕侵粉綠
截爲扶衰杖.萬里出浴谷
今來入我手.君勤意有囑
區區四十年.重趼生兩足
冠丱三男子.且與詩書讀
翁雖文章窮.尚以字遮目
忍棄不以教.携歸事樵牧
故茲九節贈.用助老追逐
楊朱非爲岐.賈誼非爲鵩
及其悲慟時.豈不沾盈掬
揮之儻著物.無迹染林麓
因持此竹紋.勿歎前人獨
