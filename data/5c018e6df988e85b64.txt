戶樞不容蠧.展轉夕與朝
死水不赴壑.淺於杯所膠
人生戒甚逸.起我少自勞
呼僮續長綆.落落鳴桔橰
攜瓢傍脩竹.灌灑繞百遭
念此十二君.離羣自江臯
移栽一年餘.已長數尺梢
齋前雨霜叢.歲久根已交
交根纒籜龍.卷葉不復搖
聊蘇夏日畏.未謝春雨膏
蕭蕭便生涼.霍若雲霧消
却坐井邊石.清泉濯雙骹
官閑但數數.聽以老圃嘲
豈敢運甓比.漫欲滋枯焦
