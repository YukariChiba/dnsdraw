桐川博士老文學.出處乃在可否間
舍東支徑劣百步.牆北危亭俯兩山
風花辭枝黏草碧.雨竹卸籜連苔斑
林臯紅葉白雁早.江國瓊英翠羽寒
一年天與四時景.百歲人無半日閒
擾擾鳴鐘戒晨起.昏昏秉燭愁夜闌
蜉蝣生死寄黄壤.烏兔飛走凋朱顔
主人自得靜中趣.物理常於動處觀
從容琴書寓真樂.邂逅樽前追清歡
良時佳友不易得.惡客未至門先關
