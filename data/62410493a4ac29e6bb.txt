蟬鬢加意梳.蛾眉用心埽
幾度曉妝成.君看不言好
妾身重同穴.君意輕偕老
惆悵去年來.心知未能道
今朝一開口.語少意何深
願引他時事.移君此日心
人言夫婦親.義合如一身
及至死生際.何曾苦樂均
婦人一喪夫.終身守孤孑
有如林中竹.忽被風吹折
一折不重生.枯死猶抱節
男兒若喪婦.能不暫傷情
應似門前柳.逢春易發榮
風吹一枝折.還有一枝生
爲君委曲言.願君再三聽
須知婦人苦.從此莫相輕
