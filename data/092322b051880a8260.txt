東垠黑風駕海水.海底卷上天中央
三吳六月忽悽慘.晚後點滴來蒼茫
錚棧雷車軸轍壯.矯躩蛟龍爪尾長
神鞭鬼馭載陰帝.來往噴灑何顚狂
四面崩騰玉京仗.萬里橫互羽林槍
雲纏風束亂敲磕.黃帝未勝蚩尤強
百川氣勢苦豪俊.坤關密鏁愁開張
太和六年亦如此.我時壯氣神洋洋
東樓聳首看不足.恨無羽翼高飛翔
盡召邑中豪健者.闊展朱盤開酒場
奔觥槌鼓助聲勢.眼底不顧纖腰娘
今年闒茸鬢已白.奇遊壯觀唯深藏
景物不盡人自老.誰知前事堪悲傷
