天初暖.日初長.好春光.萬匯此時皆得意.競芬芳.
筍迸苔錢嫩綠.花偎雪塢濃香.誰把金絲裁剪卻.掛斜陽.
花滴露.柳搖煙.豔陽天.雨霽山櫻紅欲爛.穀鶯遷.
飲處交飛玉斝.游時倒把金鞭.風颭九衢榆葉動.簇青錢.
胸鋪雪.臉分蓮.理繁弦.纖指飛翻金鳳語.轉嬋娟.
嘈囋如敲玉佩.清泠似滴香泉.曲罷問郎名個甚.想夫憐.
磧香散.渚水融.暖空蒙.飛絮悠揚遍虛空.惹輕風.
柳眼煙來點綠.花心日與妝紅.黃雀錦鸞相對舞.近簾櫳.
雞樹綠.鳳池清.滿神京.玉兔宮前金榜出.列仙名.
疊雪羅袍接武.團花駿馬嬌行.開宴錦江遊爛熳.柳煙輕.
芳叢繡.綠筵張.兩心狂.空遣橫波傳意緒.對笙簧.
雖似安仁擲果.未聞韓壽分香.流水桃花情不已.待劉郎.
垂繡幔.掩雲屏.思盈盈.雙枕珊瑚無限情.翠釵橫.
幾見纖纖動處.時聞款款嬌聲.卻出錦屏妝面了.理秦箏.
金轡響.玉鞭長.映垂楊.堤上采花筵上醉.滿衣香.
無處不攜弦管.直應占斷春光.年少王孫何處好.競尋芳.
蘋葉嫩.杏花明.畫船輕.雙浴鴛鴦出綠汀.棹歌聲.
春水無風無浪.春來半雨半晴.紅粉相隨南浦晚.莫辭行.
