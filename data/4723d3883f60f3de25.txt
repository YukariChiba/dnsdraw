日月中人照與芬.心虛慮盡氣則薰
彤霞點空來羣羣.精誠上徹天無雲
寸田幽闕暖不焚.眇視中外絳錦紋
冥然物我無復分.不出不入常氤氳
道師東西指示君.乘此飛仙勿留墳
茅山隠居有遺文.世人心動隨虻蚊
不信成功如所云.蚤夜賓餞同華勛
爾來僅能破魔軍.我經生日當益勤
公稟正氣飲不醺.梨棗未實要鋤耘
日云莫矣收桑枌.西還閉門止紛紛
憂愁真能散凄焄.萬事過耳今不聞
