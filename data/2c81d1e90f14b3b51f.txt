合崖何嵌崆.湫水何浺瀜
渟污暨積潦.滯泥不朝宗
有時見鬼怪.無人薦王公
止可飲麋鹿.未嘗産蛟龍
山甿自神之.祠祀衆口同
今春商於旱.太守職憂農
先請境內山.熊耳有如聾
乃迎是湫水.盈乎素缶中
州民與郡吏.覡女雜巫童
朝祈又夕禱.拜起虔且恭
馨爐復奠爵.牲幣潔而豐
適與天雨會.三日勢濛濛
致謝送水歸.盡禮有始終
水旱蓋定數.災祥與政通
傅巖道喪久.咄爾貪天功
