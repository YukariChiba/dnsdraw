帝命河嶽神.降靈翼軒轅.天王委管鑰.開閉秦北門.
頂戴日月光.口宣雨露言.甲馬不及汗.天驕自亡魂.
清塚入內地.黃河窮本源.風雲寢氣象.鳥獸翔旗幡.
軍人歌無胡.長劍倚昆侖.終古鞭血地.到今耕稼繁.
樵客天一畔.何由拜旌軒.願請執禦臣.為公動朱轓.
豈令群荒外.尚有辜帝恩.願陳田舍歌.暫息四座喧.
條桑去附枝.薙草絕本根.可惜漢公主.哀哀嫁烏孫.
