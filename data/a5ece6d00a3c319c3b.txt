叔高初過我.風度何玉立
超然眾客中.可慕不待揖
入都多賓友.伯高數來集
質如琮璧潤.氣等芝蘭襲
晚乃過仲高.午日曬行笠
匆匆遽別去.悵望空怏悒
有如此三高.青紫何足拾
豈無知之者.相視莫維縶
窮魚雖相憫.可愧吐微溼
亦知尊公賢.何止蓋鄉邑
向風每拳拳.識面真汲汲
秋風忽聞訃.執書嘆以泣
造門不自决.追悔今何及
又聞著書富.手澤溢巾笈
哀毀要無益.遺稿勤綴緝
