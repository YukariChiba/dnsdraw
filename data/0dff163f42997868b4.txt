聖人立教.以中爲常
不得中行.取獧取狂
未見狂者.吾里有張
議論傑然.名壓上庠
惡彼佞臣.請劍尚方
使終天彝.蠶績蟹筐
天鑒其忠.策名顔行
筮仕分教.九齡之鄉
惟九齡公.非血氣剛
憂深慮遠.性端行良
祿山尚微.測其陸梁
國忠林甫.惡未披猖
公預窺之.知其亂唐
仁必有勇.令名無疆
彼元忠輩.初志激昂
一遇擯抑.盡斂鋒鋩
媕娿喑啞.不敢否臧
自謂得計.爵祿之場
喪已丘山.得不毫芒
士辨薰蕕.與道存亡
何以臻茲.惟學問將
弱翁懋哉.以保令芳
