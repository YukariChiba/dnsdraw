異時夫子門.論交心獨可
晨窗並几案.莫檠共燈火
同升大宗伯.道阻山砐硪
淡墨濕棲鴉.天開棘闈鎖
高張三百丈.徧數不及我
咫尺判飛沈.鵬摶笑鳶墮
音塵兩疎闊.歲月悉箭笴
風吹樊口帆.雨繫潯陽柁
故人尚一尉.旌旗穿紫邏
相逢話舊游.撥置朱墨夥
握手忘寒溫.屈指半轗軻
官居岸平湖.波濤日舂簸
飽看五老面.此計殊未左
山房舊聞名.欲往輒不果
須君發其藏.萬卷書繞坐
