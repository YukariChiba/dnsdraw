昔聞天台山.一萬八千丈
層峰目華頂.魂夢幾馳想
朅來乘清秋.明發將獨往
小雨巧作難.祥雲約仍爽
風磴漬苔蘚.霜崖亂榛莽
崢嶸一何峻.梯空不可上
便思捐竹輿.徐行倩藤杖
老僧挹而言.茲山韜萬象
舉頭天宇逼.寓目巖扉敞
重溟倒寒影.萬壑振幽響
峽迥啼猱猿.林高隕楂橡
仙袂挹浮丘.飄然頓塵網
今茲風雨時.烟霧接穹壤
勁寒或薄人.跬步迷俯仰
不如遊石梁.重來事真賞
斯言既纚纚.誠哉非我誑
俗駕爲之回.蕪音不堪榜
寄聲山中靈.心期空鞅鞅
