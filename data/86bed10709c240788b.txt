厭旱訟風伯.苦雨誅雲師
天公良獨難.爾民多怨咨
夏潦包原隰.苗端漲清漪
冬暄但流塵.土堅不銜犂
陰陽有乘除.此理固可推
惟神執天權.憫物思濟之
穴泉類蹄涔.幽靈隠其涯
彷彿小雙螯.控御蛟龍隨
名居列曜尊.箕畢可指撝
顧匪郭索倫.嘗辱左手持
滂沱爲一縱.豈惟潤東菑
灝灝燠氣清.浮浮瘴烟披
將聞鼓腹謠.寧求折肱醫
寸澤垂二惠.此功神所尸
遥知青青麥.春風滿陵陂
吾儕飽湯餠.敢後椒漿期
