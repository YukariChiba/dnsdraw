虀鹽興淺知無策.謝絕歸來事清白
亂絲心緒尚紛如.時對風簷獨捫虱
會雖稽古補前愆.赤水遺珠不難索
仰公學問又日新.磨礱幸偶謫仙人
遥知議論到佳處.眉間喜氣常津津
我慚蹤跡浪萍梗.欲親棐几嗟因循
飛奴寥落絕問幅.渇心依約生埃塵
以膠投漆貴耐久.囘光借燭期知貧
情均骨肉非有素.白玉琢成心始固
莫學紛紛輕薄兒.世情翻覆成雲雨
登雲依舊高嵯峨.指掌江山勝概多
佳眠風物未入夢.疑泛靈槎游絳河
朅來乘興須一往.飛觴爛醉横秋波
膺門况有金閨彦.筆驅麗景森吟哦
悠悠此志遂何日.款段相期踏雪過
