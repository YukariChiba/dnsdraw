往年蠶老苦乏食.採遍山桑無處覓
救饑恨不到口頭.略無揀擇和枝喫
今年葉亦未爲荒.稍羅粉米尋山桑
掉頭不肯喫.大似向來藜藿腸
山中連遭歲事惡.餓羸顛倒填溝壑
草根拔盡不能充.往往珍羞視藜藿
屈指于今能幾時.日前僅飽非有餘
問着只要青稈米.薄賤粟麥如沙泥
馬鳴不應也時樣.學爾愚氓惡情狀
天公嗔爾警爾深.飽時忘却饑時心
