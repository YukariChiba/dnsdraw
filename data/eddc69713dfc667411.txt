端居感時序.駕言誰適從
聊携二三子.杖屨此日同
悠哉素心人.宴坐空巖中
真成三秋別.夢想情何窮
行行陟崇岡.引脰希高風
忽然兩相值.俯仰迷西東
鱣堂偶休閒.雞黍聊從容
不辭腰脚勞.共上西南峰
佩萸笑長房.把菊追陶公
遐觀衆山迥.一酌千慮融
興罷復來歸.杳靄秋堂空
窺樽訖餘瀝.倚閣聞踈鍾
主人意未闌.驪駒勿怱怱
