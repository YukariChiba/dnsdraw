人間有浄境.咫尺不易通
今朝解塵縛.始到天人宮
疊嶂擁崔嵬.夏木鬰青葱
白鳥巢半山.掩映畫圖中
高低闢窗牖.綠陰翳芳叢
境寂意自佳.坐久心彌空
更茲主人賢.晤語禪味融
歸途若有得.便欲超樊籠
奈此塵緣深.蹤跡如驚鴻
驅車出蘭若.俯首坐踈篷
連日滯江干.風雨渺冥濛
緬懷支道林.此會何時逢
