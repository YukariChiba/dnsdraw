太華之松千歲肯.嘗聞其下多茯苓
地靈山秀草木異.往往變化爲人形
神仙不欲世人採.覆以雲氣常冥冥
臺郎何年得真訣.服餌既久毛骨清
汝陽昔見今十載.丹顔益少方瞳明
郡齋政成罇俎樂.高談日接無俗情
詔書忽下襃美績.使車朝出行屬城
職清事簡稱雅意.蠹書古篋晨裝輕
洛陽花色笑春日.錦衣晝歸閭里驚
自云就欲謝官去.烏紗白髮西臺卿
他年我亦老嵩少.願乞仙粒分餘馨
