林泉近城市.而無城市人
携壺散游屧.心境同一春
何必事幽討.辭家入西秦
西秦苦迢遞.勞我金閨身
不如遠公社.醉倒人不嗔
百年電明滅.萬事蠖屈伸
所以古達士.死葬陶者鄰
或者爲甕盎.尚得日飲醇
豈比夷與齊.忍饑以求仁
吾生幸未化.有酒勿厭頻
一杯復一杯.浩歌落梁塵
但問客醉醒.不問疎與親
君看北邙墓.松柏多爲薪
