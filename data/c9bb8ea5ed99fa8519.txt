勝踐造物慳.貧交世情棄
昔戒十客來.旦無一人至
惟余暨兩君.鼎足坐水次
歡言天氣佳.誰謂風土異
高吟雜騷選.序酌逮髫穉
滌崖去惡詩.捫石認缺字
古來幾禊飲.傳者纔一二
蘭亭感慨多.未了生死事
杜陵更酸辛.窮眼眩珠翠
旨哉茲日遊.超然遺塵累
消摇千載後.尚有浴沂意
巖扉滑如玉.歲月可鎸識
