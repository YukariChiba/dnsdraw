杖策出蓬蓽.浩歌秋興長.北風吹荷衣.蕭颯景氣涼.
通逵抵山郭.裏巷連湖光.孤雲淨遠峰.綠水溢芳塘.
魚鳥樂天性.雜英互芬芳.我心獨何為.萬慮縈中腸.
履道身未泰.主家謀不臧.心為世教牽.跡寄翰墨場.
出處兩未定.羈羸空自傷.沈憂不可裁.佇立河之梁.
晚歸茅簷下.左右陳壺觴.獨酌複長謠.放心遊八荒.
得喪同一域.是非亦何常.胡為苦此生.矻矻徒自強.
乃知杯中物.可使憂患忘.因茲謝時輩.棲息無何鄉.
