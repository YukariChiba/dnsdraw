苦寒搜病骨.絲纊莫能禦
析薪燎枯竹.勃鬰烟充宇
西山古松櫟.材大招斤斧
根槎委溪谷.龍伏熊虎踞
挑抉靡遺餘.陶穴付一炬
積火變深黳.牙角猶憤怒
老翁擁破氈.正晝出無屨
百錢不滿籃.一坐幸至莫
御爐歲增貢.圓直中常度
閭閻不敢售.根節姑付汝
升平百年後.地力已難富
知夸不知嗇.俯首欲誰訴
百物今盡然.豈爲一炭故
我老或不及.預爲子孫懼
