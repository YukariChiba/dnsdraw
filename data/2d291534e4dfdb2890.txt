誰家起甲第.朱門大道邊.豐屋中櫛比.高牆外回環.
累累六七堂.棟宇相連延.一堂費百萬.鬱鬱起青煙.
洞房溫且清.寒暑不能幹.高堂虛且迥.坐臥見南山.
繞廊紫藤架.夾砌紅藥欄.攀枝摘櫻桃.帶花移牡丹.
主人此中坐.十載為大官.廚有臭敗肉.庫有貫朽錢.
誰能將我語.問爾骨肉間.豈無窮賤者.忍不救饑寒.
如何奉一身.直欲保千年.不見馬家宅.今作奉誠園.
