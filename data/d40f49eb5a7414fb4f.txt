高風蕩河漢.白露被寒菊
下有絡緯蟲.淒酸生意促
華年不相待.去我何流速
老步失騰驤.短轅甘跼蹙
伊人濮陽秀.方厭折腰辱
仕道塞榛蕪.低徊避蚖蝮
邯鄲古都會.陳迹武靈築
興發即登臨.西南幾窮目
新詩琢璠琰.疊寄兩三幅
一聽郢中歌.陽春回草木
行將及瓜代.暫喜擺羈束
鞭馬徑相過.連朝奉遊矚
隻雞與斗黍.禮意未爲足
何以遇高陽.多營甕頭醁
