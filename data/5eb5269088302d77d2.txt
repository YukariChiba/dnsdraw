谷鳥猶呼兒.山人夕沾襟.懷哉隔生死.悵矣徒登臨.
東門憂不入.西河遇亦深.古來失中道.偶向經中尋.
大象無停輪.倏忽成古今.其夭非不幸.煉形由太陰.
凡欲攀雲階.譬如火鑄金.虛室留舊劄.洞房掩閑琴.
泉源登方諸.上有空青林.仿佛通寤寐.蕭寥邈微音.
軟草被汀洲.鮮雲略浮沈.赬景宣疊麗.紺波響飄淋.
石窟含雲巢.迢迢耿南岑.悲恨自茲斷.情塵詎能侵.
真靜一時變.坐起唯從心.
