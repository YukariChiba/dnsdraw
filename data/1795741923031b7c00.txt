湘峯峩峩湘水碧.萬古魚龍護冰魄
荷衣芷佩凝秋霜.欲誦遺章髮先白
天生草木預何事.乃與騷人同一骨
今人古人共磨滅.惟有芬香埋不得
主人手植雙桂樹.寧爲嬖玩娛燕席
亦知蘭鮑隨所化.勉進修名比馨潔
繞除霏霏風襲予.欲參靈螭駕寥闃
陳辭重華弔屈賈.酌以芳辛起湮鬰
日暮美人期未來.霧濕烟低花蔌蔌
