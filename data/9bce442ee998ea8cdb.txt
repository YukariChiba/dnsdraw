夷羿射赤日.霍然落天衢
獨成萬世名.皆曰摧九烏
逼仄慨時俗.臂射妨四禺
誰能鶵鷇間.計校死與枯
孰謂黨頻頻.莫黑相爲徒
何用知雌雄.攫肉爭歡呼
控弦非百鈞.投丸匪明珠
棄捐不俟時.詎比墉隼誅
矯翼似知機.回空如改圖
但使庭戶清.何必殘爾軀
念無網羅禍.寧當怨除驅
吾廬正深沈.嘉木多桐梧
萋萋映朝陽.會待鸞鵷鶵
