曹公文武俱絕倫.傳與陳王賦洛神
高情寓託八荒外.曾是親逢絕世人
五官郎將莫輕怒.椒房自是袁家婦
聞道生時覆玉衣.便是于今腰束素
驚鴻翻然不重顧.射鹿深寃更凄楚
不將降虜賜周公.先識禍機楊德祖
此意明明可自知.豈有神人來洛浦
空用平生八斗才.七步那能說微步
楚離日月常爭光.湘夫人後誇高唐
丹青畫寫鬼神趣.筆端調出返魂香
妙畫高文盡天藝.神理人心兩無異
此情萬古恨茫茫.且爲陳王說餘意
