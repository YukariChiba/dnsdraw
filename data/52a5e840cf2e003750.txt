大兵昔摧傷.兩将折旗鼓
哀哉中國士.化作城下土
冤魂不得返.殺氣凌彼蒼
天亦爲之悲.白晝日無光
人言此城下.往往鬼神哭
此事天子憂.此心大夫辱
昔公守東越.人怨公不用
今日公在西.知公德持重
築城不必堅.解甲不可攻
何况保金城.弛張皆繫公
汲黯輔炎漢.淮南內竦懼
郅都守窮邊.匈奴爲之去
此事昔所聞.今日見所親
折衝樽俎間.震動旃裘民
國恥行且刷.寇讎不可保
斯人嘆微管.願及太平老
