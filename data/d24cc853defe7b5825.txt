昔我遊山東.憶戲東嶽陽
窮秋立日觀.矯首望八荒
朱崖著毫髮.碧海吹衣裳
蓐收困用事.玄冥蔚強梁
逝水自朝宗.鎮名各其方
平原獨顦顇.農力廢耕桑
非關風露凋.曾是戍役傷
於時國用富.足以守邊疆
朝廷任猛將.遠奪戎虜場
到今事反覆.故老淚萬行
龜蒙不復見.況乃懷舊鄉
肺萎屬久戰.骨出熱中腸
憂來杖匣劒.更上林北岡
瘴毒猨鳥落.峽乾南日黃
秋風亦已起.江漢始如湯
登高欲有往.蕩析川無梁
哀彼遠征人.去家死路旁
不及祖父塋.纍纍冢相當
