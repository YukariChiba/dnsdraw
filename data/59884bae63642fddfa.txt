岷峨禿如赭.江漢濁如泔
云何只隔夜.潑黛挼青藍
得非氣沆碭.祝融困西戡
秋風抗手謝.天公吾敢貪
此邦舊崛奇.神氣虎眈眈
山爲萬仞高.水作千尺涵
爾來遽一變.風景殊不堪
月墮雞不晨.露警鶴猶鼾
長畢綬若若.修緡府潭潭
坐令死瓦色.空濛亙西南
劃聞卷阿奏.翠鳳鳴孤嵐
尹氏誰敢指.家父獨縱談
三十六峰下.有此奇偉男
戛摩參井燄.剗磢山川慙
予方感嫠緯.耳此距躍三
作歌爲賈勇.罪我如飴甘
