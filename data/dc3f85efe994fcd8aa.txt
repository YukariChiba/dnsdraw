陰陽失調燮.歲事成大饑
我聞江湖間.細民競流離
療饑已無食.卒歲還無衣
民窮聚爲盜.自古誠有之
不謂嚴冬日.宛如暮春時
里閭疫癘起.災迍逮嬰兒
今已歲殘臘.不見雪片飛
中夜不能寐.念此方涕洟
上天復赫怒.雷聲震四維
驟雨相繼作.奔電仍交馳
連夕不能止.遠近俱憂疑
我心更驚愕.倍畏天之威
炷香拜庭下.再三爲民祈
願天正時令.順行無逆施
反雷變作雪.盈尺以爲期
庶幾宇宙內.物物各得宜
