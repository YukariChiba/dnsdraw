鬱鬱山中客.知名四十年.恓惶身獨隱.寂寞性應便.
世業公侯籍.生涯黍稷田.藤懸讀書帳.竹系網魚船.
已種千頭橘.新開數脈泉.閒遊攜酒遠.幽語向僧偏.
入洞題松過.看花選石眠.避喧長汩沒.逢勝即留連.
自古多高跡.如君少比肩.耕耘此辛苦.章句已流傳.
昔日交遊盛.當時省閣賢.同袍還共弊.連轡每推先.
講序居重席.群儒願執鞭.滿堂虛左待.眾目望喬遷.
才異時難用.情高道自全.畏人顏慘澹.疏物勢迍邅.
賢者聞知命.吾生複禮玄.深藏報恩劍.久緝養生篇.
憔悴眾夫笑.經過郡守憐.夕陽悲病鶴.霜氣動饑鸇.
處士誰能薦.窮途世所捐.伯鸞甘寄食.元淑苦無錢.
策蹇秋塵裏.吟詩黃葉前.故裘餘白領.廢瑟斷朱弦.
志氣終猶在.逍遙任自然.家貧念婚嫁.身老戀雲煙.
放逸棲岩鹿.清虛飲露蟬.鄭逃秦谷口.嚴愛越溪邊.
霄漢予猶阻.榮枯子不牽.山城一相遇.感激意難宣.
