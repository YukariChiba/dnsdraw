武侯翊漢嗣.始欲大神器
天命固有常.雲雷極屯否
流星墜武帳.萬卒摧銳氣
孤負卧龍心.三顧君臣意
廟貌今寂寥.握節空垂淚
興廢事徒然.無以窮往志
陵前古柏樹.千丈起平地
根大壓巨鼇.心虛藏野燧
風動虬龍枝.雷雨隨聲至
疑是虛空間.神明專擁庇
不爾千萬年.突兀無枯瘁
觀栢又慘然.念侯功業熾
功業亙無窮.與柏共蒼翠
