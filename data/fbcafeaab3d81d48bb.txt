武夷十月嘗先春.風生兩腋撩詩人
玉塵一縷輕且純.不與凡味爭比鄰
鐺中碧玉濤湧銀.七碗不厭烹啜頻
書窗假寐熟欠伸.重煎倍覺滋味勻
吾鄉此茗孰與倫.誰家却說江茶珍
剝葱細切誇珠蠙.泛甌更騁如鋪璘
不知珉玉難並陳.從來居上嗟積薪
魏君胡爲白頭新.懷兄詎可論不均
我雖曾沃齒下齦.不敢溢美忘鄉津
方圭圓璧當春晨.請君反本毋予嗔
