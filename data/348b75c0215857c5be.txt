有口莫飲盜泉水.有手莫探驪龍珠
秋風冷落千古意.追風絕足誰能拘
白雲青山避世樂.擊鼓撞鐘廊廟居
等閒舒卷四海爲之動.豈憚一一從吹竽
君看事事絕天險.阿房宮在空荒墟
野人不識貴者帝.直欲炙背同向茅簷隅
由來土苴漫優劣.亹亹傳習隨有無
當時一嘯亦偶爾.至今登覽煩嗟歔
吾人妙質素所畏.感嘆陳迹追盈虛
涇清渭濁固可辨.未應到海君能殊
