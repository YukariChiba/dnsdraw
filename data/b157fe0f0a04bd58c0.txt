堂堂三元老.業履冠儔匹
蹇諤橫秋霜.高明麗朝日
並道謁溫宣.連科收甲乙
東南奠藩服.西北馳使驛
解鞅環堵安.岸幘氈裘屈
群姦懾謦咳.衆廢起咄叱
至今領麾地.謳吟遍蓬蓽
出入雖異途.歸潔固如一
晚厭方內遊.把袂訪閑逸
雲壑慶安車.風川駛飛鷁
酬獻埃壒外.珠玉在揮筆
風標傲松鶴.顔髮移丹漆
遂令吳越人.藻繪資稱述
邈然超世姿.彷彿得十七
辟廱禮寂滅.麟閣事蕭瑟
茲焉出民願.名實更炳蔚
琬琰琢高詞.龍蘭燎深室
福履既所綏.光華無終畢
