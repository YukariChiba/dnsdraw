騷人故悲秋.九辨播三楚
宋公舊題壁.文采照潭府
千載得君侯.遥遥接華緒
還當初秋天.又進湖湘艣
當家多勝事.此役可兼取
江山日日新.似若相勞苦
木脫獻群峰.雲生失前浦
况持別乘權.光華動徒旅
元戎下分庭.百吏羣趨廡
後車載仁風.習習被南土
預知潢池盜.無復驚桴皷
政當勸賣劍.不必禁挾弩
嶺頭鏡面平.論賞駢圭組
臨分一盃酒.不爲離愁舉
