嵌巖穹窿.屹立乎江中
崩湍下瞰不見底.巨石崛出高摩空
混沌破來到今幾萬歲.雄奇秀麗胡爲乎此山兮獨鍾
長江西來一萬里.當空削出金芙蓉
上有金仙居.下有馮夷宮
寶坊櫛比列霄漢.塔影倒置驚魚龍
有時洪鐘咽烟響.潮音屬和驅群聾
鳥飛竟力不得到.我嘗拏舟一抵其雲峰
攝衣步樓閣.矯首觀無窮
齊州九點落眼底.岷峨西望滄溟濛
忽聞長風破巨浪.芥蒂一洗平生胸
山僧喜殊常.握手何從容
杯擎陸羽水.茶汎玉川風
鶴庵散仙.恒齋老翁.把臂大笑聲融融
天風吹袂欲輕舉.白雲縹緲將何從
不知海外之三山.群仙之樂與此將異而或同
迄今別去五六載.我舟又復來掀篷
山靈偃蹇我倨傲.塵懷汩沒不得追前蹤
風帆一笑金山過.山頭日落飛冥鴻
