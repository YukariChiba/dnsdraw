徐州古豐縣.有村曰朱陳.去縣百餘裏.桑麻青氛氳.
機梭聲劄劄.牛驢走紜紜.女汲澗中水.男采山上薪.
縣遠官事少.山深人俗淳.有財不行商.有丁不入軍.
家家守村業.頭白不出門.生為村之民.死為村之塵.
田中老與幼.相見何欣欣.一村唯兩姓.世世為婚姻.
親疏居有族.少長遊有群.黃雞與白酒.歡會不隔旬.
生者不遠別.嫁娶先近鄰.死者不遠葬.墳墓多繞村.
既安生與死.不苦形與神.所以多壽考.往往見玄孫.
我生禮義鄉.少小孤且貧.徒學辨是非.只自取辛勤.
世法貴名教.士人重冠婚.以此自桎梏.信為大謬人.
十歲解讀書.十五能屬文.二十舉秀才.三十為諫臣.
下有妻子累.上有君親恩.承家與事國.望此不肖身.
憶昨旅遊初.迨今十五春.孤舟三適楚.羸馬四經秦.
晝行有饑色.夜寢無安魂.東西不暫住.來往若浮雲.
離亂失故鄉.骨肉多散分.江南與江北.各有平生親.
平生終日別.逝者來年聞.朝憂臥至暮.夕哭坐達晨.
悲火燒心曲.愁霜侵鬢根.一生苦如此.長羨村中民.
