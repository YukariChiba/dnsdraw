去鄉今幾時.未易詰晦朔
但聞葦溪頭.稚柳皆把握
老豈私我哉.浸潤不頓覺
攬鏡忽悟渠.鬢雪頗斑駮
喜聞貴人來.文字得商搉
故人五十滿.髮黑面丹渥
乃知出處間.相去如許邈
新詩愈豪放.談笑出飛雹
留之不肯住.告別意苦確
嗟我獨何愚.斗米尚俛啄
詩書久遺忘.志氣日齷齪
詎堪剸劇繁.所願斸墝埆
歸田不須謀.老圃安用學
東皋會相從.共醉村酒濁
