漢代簪纓盛.梁園雉堞雄.物情須重德.時論在明公.
族大逾開魏.神高本降嵩.世家惟蹇諤.官業即清通.
翰苑論思外.綸闈嘯傲中.健豪驚彩鳳.高步出冥鴻.
履歷雖吾道.行藏必聖聰.絳霄無系滯.浙水忽西東.
庾監高樓月.袁郎滿扇風.四年將故事.兩地有全功.
去去才須展.行行道益隆.避權辭憲署.仗節出南宮.
雁影相承接.龍圖共始終.自然須作礪.不必恨臨戎.
幕下蓮花盛.竿頭佩紅.騎兒逢郭伋.戰士得文翁.
人地應無比.簟瓢奈屢空.因思一枝桂.已作斷根蓬.
往事應歸捷.勞歌且責躬.殷勤信陵館.今日自途窮.
