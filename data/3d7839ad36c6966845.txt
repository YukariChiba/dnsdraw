佛宮金碧開朝霞.遊人雜遝來正譁
危弦促管競繁咽.羅袖對舞春風斜
子時投閒一往步.正見綠樹團丹花
舉頭驚看不忍去.却視姝子猶泥沙
稍開欲謝各自好.似爲悅己爲容華
歸來想像入秀句.刻綴玉佩鏘珩牙
尚嫌獨賞不盡意.邀我共賦雄其誇
欲將奇警謝妍麗.力竭未有錙銖加
急須取酒趁殘艷.猶勝落盡乾咨嗟
