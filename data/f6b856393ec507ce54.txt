馬中未必無驊騮.人中豈可無曺劉
龍媒西來幾萬里.異士一出三千秋
李白坐詩竄夜郎.退之論佛流潮州
天公可笑無老眼.兩翁憔悴令人愁
平生四海黄太史.長庚配月何曾死
西江自是南國紀.公有高名政如此
人言此老酷似舅.坐上拈花獨公喜
分得西江一派流.萬古正須公一洗
我老耽詩空瘠臞.起死鍼盲正要渠
子豈有意能起予.書來并寄囊中珠
