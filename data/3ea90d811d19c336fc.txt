易道皆萬變.萬彙寄一易
大道降九流.至理散方術
譬猶八面窗.八方可從入
譬猶九達衢.九軌所由出
道術雖二致.殊途極歸一
得醫爲倉扁.得法爲軌革
郭氏探錦囊.甘心步璇歷
勿謂所執微.垂名等籍籍
易庵挾四技.每技探易賾
技分易不精.君獨精以密
我愧絕韋編.所得止一畫
一畫未爲病.錯出已什伯
四事君盡兼.懼君苦形役
持此應世間.化身須百億
