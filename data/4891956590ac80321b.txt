三吳裂婺女.九錫獄孤兒.霸主業未半.本朝心是誰.
永安宮受詔.籌筆驛沉思.畫地乾坤在.濡毫勝負知.
艱難同草創.得失計毫釐.寂默經千慮.分明渾一期.
川流縈智思.山聳助扶持.慷慨匡時略.從容問罪師.
褒中秋鼓角.渭曲晚旌旗.仗義懸無敵.鳴攻故有辭.
若非天奪去.豈複慮能支.子夜星才落.鴻毛鼎便移.
郵亭世自換.白日事長垂.何處躬耕者.猶題殄瘁詩.
