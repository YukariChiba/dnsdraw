癭床空默坐.清景不知斜.暗數菩提子.閑看薜荔花.皮日休
有情惟墨客.無語是禪家.背日聊依桂.嘗泉欲試茶.陸龜蒙
石形蹲玉虎.池影閃金蛇.經笥安岩匼.瓶囊掛樹椏.皮日休
書傳滄海外.龕寄白雲涯.竹色寒淩箔.燈光靜隔紗.陸龜蒙
趁幽翻小品.逐勝講南華.莎彩融黃露.蓮衣染素霞.皮日休
水堪傷聚沫.風合落天葩.若許傳心印.何辭古堞賒.陸龜蒙
