蜚塵冥冥逐馬尻.轔轔牛車何太勞
春霜十日似妥帖.稍晴仍復起波濤
非徒漸漬襟領黑.復且侵凌宫殿高
吁嗟性地本安静.何乃紛擾争雄豪
祗憂飛盡到坤軸.萬怪菌蠢難藏韜
願回河淮作溝瀆.貫穿城郭還周遭
分衢洒掃萬丁力.常遣瑩定無秋毫
身微願大恐難副.有如畫釣搴鯨鼇
彈冠振衣但隨俗.寄身此境何由逃
