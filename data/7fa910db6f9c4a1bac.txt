寄聲西山閣.知我新近否
病嗽輒彌旬.無錢雇醫叟
夫何稍除去.乃自得醇酒
美味既沾腸.清甘更悅口
適從耕壟上.杯醆不在手
坎坎遂連傳.諠如擊盆缶
清秋田舍事.秫糯或稀有
傾渴聖賢心.囊空欲狂走
思君綵衣次.與我異好醜
病少官壺多.何因到衰朽
古人說天道.高下常更受
此語儻可徵.豐荒竟誰久
