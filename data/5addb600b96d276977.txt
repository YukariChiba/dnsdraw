觸煙入溪口.岸岸唯檉櫟
其中盡碧流.十里不通屐
出林山始轉.絕徑緣峭壁
把藤借行勢.側足憑石脈
㰹牙斷行處.光滑猿猱跡
忽然風景異.乃到神仙宅
天晴茅屋頭.殘雲蒸氣白
隔窗梳髮聲.久立聞吹笛
抱琴出門來.不顧人間客
山院不灑掃.四時自虛寂
落葉埋長松.出地纔數尺
曾讀上清經.知注長生籍
願示不死方.何山有瓊液
