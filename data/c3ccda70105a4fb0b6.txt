前山後山高峨峨.喪車轔轔日日過
哀歌幽怨港巖谷.聞者潛悲薤露歌
哀歌一聲千載別.孝子順孫徒泣血
世間何物得堅牢.大海須彌竟磨滅
人生還如露易晞.從來有會終別離
苦樂哀感不暫輟.況復百年驚夢馳
去人悠悠不復至.今人不會古人意
栽松起石駐墓門.欲爲死者長年計
魂魄悠揚形化土.五趣茫茫井輪度
今人還葬古人墳.今墳古墳無定主
洛陽城裏千萬人.終爲北邙山下塵
沈迷不記歸時路.爲君孤坐長悲辛
昔日送人哭長道.今爲孤墳臥芳草
妖狐穿穴藏子孫.耕夫撥骨尋珠寶
老木蕭蕭生野風.東西壞塚連晴空
寒食已過誰享祀.塚畔餘花寂寞紅
日月相催若流矢.富貴賢愚盡如此
安得同遊常樂鄉.縱經劫火無生死
