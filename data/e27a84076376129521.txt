我昔未作南諸侯.雄文嘗閲龍虎歐
泉山風物得大畧.夢寐先已登茲樓
到官正要訪遺迹.忽見破屋城牆陬
欲修不敢遽土木.經歲此志方能酬
貢闈之餘材可辦.農事之隙工乃鳩
月逢建子飛破鏡.酒呼從事來青州
怱怱未暇衆賓集.草草且與同僚游
山川城郭壯哉郡.清源紫帽明雙眸
却驚雲榭在地底.坐見日轂經簷頭
西山端可拄頰視.南海未用乘桴浮
東瞻歸路興元亮.北望魏闕心子牟
揮毫欲續仲宣賦.假日聊以銷吾憂
