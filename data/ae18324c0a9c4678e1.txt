我來古茅州.未登三茅峰
自愧塵中人.遽希雲外蹤
明日作寒食.命駕吾欲東
白羊古城門.坡隴何重重
我行涉其顛.忽下澗井中
一曲復一曲.直道何由逢
時於荆棘裏.小樹櫻桃紅
茁茁丘中麥.類我頭髪蓬
髪白日日脫.麥青長芃芃
安得長生訣.稽首華陽翁
兩唐古君子.居鄰昇元宮
探仙在何許.爲我作先容
