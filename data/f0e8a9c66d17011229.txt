古壕沮洳荷葉枯.矍鑠禿鶖行且漁
山銜日脚水關掩.孤樓引角吹單于
胡馬嘶風興非淺.壯圖舊迹隨塵卷
秋盡湖邊雁不來.流落方悲去人遠
十月之交五夜長.河橫斗直天蒼凉
蘇門故里斗杓下.豈無伯仲勤相望
君不見剡蓬爲矢弧弦桑.男兒落地志四方
履屐無根著家巷.道梁適楚猶吾鄉
鴝鵒不踰濟.橘渡淮爲枳
吾心況物未應然.隨牒官身聊爾耳
