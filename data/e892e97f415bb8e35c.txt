送君北門阪.遥望東甌路
峩峩白鶴嶺.渺渺飛鸞渡
上有虎豹嘷.下有蛟龍怒
車馬堅且良.維檝夙已具
褰裳涉其險.萬怪不足懼
世路劇羊腸.皦皦誠易汙
但能心無愧.窮達安所遇
毋爲婉孌者.暫蹶輒驚顧
生平麋鹿姿.處世每多忤
胡爲展良覿.握手便如故
高懷發鍼石.正論諧韶濩
情親復告別.欲語誰與晤
乾坤一逆旅.日月雙脫兔
寒儒守蓬蓽.白首困章句
期君以遠大.庶足慰遲暮
