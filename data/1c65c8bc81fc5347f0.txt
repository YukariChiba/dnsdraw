嘗聞中興日.補衮用老儒
亂離歲月駛.如隙過白駒
慷慨請擊賊.艱難論遷都
百謀未一試.去國秋云初
歸來視青鏡.老色上鬢鬚
新亭對茂弘.建鄴懷伯符
古來興廢地.俯仰再嗚呼
使君亦偉人.獨我慚非夫
邂逅得參語.僧坊飯伊蒲
誰云異鄉縣.契合連簪裾
我有一葉舟.可釣宣溪魚
如君醫國手.寧當墮江湖
燕雀尚紛拏.志士極欷歔
時哉更搏擊.饑鷹思草枯
