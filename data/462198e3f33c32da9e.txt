吾友呂子者.其人藝且文
何侯綠沉鎗.顔皋弓六鈞
勿謂豪少年.詩書精討論
文詞踵騷雅.豈但驚庸人
羣兒事膏沐.炫粥倚市門
汲汲恐不售.惟憂貨非珍
子獨抱奇璞.九襲包衣巾
塵埃自蒙垢.但畏人知聞
區區事邊幅.碌碌隨俗塵
顧我未免此.深慚非子倫
離別可奈何.高歌倒清尊
願子重輝光.去去翔青雲
