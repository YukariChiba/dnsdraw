兀坐思歸不舉頭.窗風爲我翻書葉
衆中聞語認鄉里.便覺石門寒疉疉
雲庵已作白塔新.當眼風枝心欲折
道人叢林十年舊.古寺青燈夜相接
失聲方欲問江南.忽憶去年淮上别
逃空蛩然聞足音.見子令人解愁結
地爐火冷霜月苦.一室諠譁終暖熱
湘山破曉立俜停.秀抹鉛華餘積雪
故應山亦爲余喜.隔岸遥看圓笑靨
千巖佳處可同游.明日波晴當理楫
