南風吹露畦.苦菜日夜花
同榮有蔓草.託質多長蛇
邇來合蕭條.凄風寄蒹葭
禪房向幽寂.雲日曖庭沙
竹根逢小春.紫蘭茁其芽
造物惜鮮榮.寧肯及幽葩
偶出白帝恩.未必黄鍾家
芳馨半孤冷.蕭艾終横斜
譬如隱君子.悃愊初無華
深藏不自獻.清芬亦難遮
陶翁抱疏韻.對此心忻嘉
離騷久相從.濁酒不待賒
紉衣濯滄浪.援琴卧烟霞
