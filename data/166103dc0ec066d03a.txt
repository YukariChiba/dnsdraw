一代文章有圖籙.天賜之履征九服
奉牲乞盟走珠玉.吳狂楚僭非此族
至今人望壇坫尊.風流文采被諸孫
丈人似是更酷似.大河一派來崑崙
華途不須移步到.憂國憂君心日老
匹馬朝行人避驄.短奏宵歸自焚藁
一朝倦拜青鎖門.分符端欲宣上恩
再拜願回批敕手.却與疲瘵豐雞豚
青絲絡頭甘半菽.丈夫出處不碌碌
我亦昨夜夢山靈.苦喚西歸理松菊
