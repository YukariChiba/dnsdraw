政和官焙雨前貢.蒼璧密雲盤小鳳
京華誰致建溪春.睿思分賜君恩重
綠楊院落春晝永.碧砌飛花深一寸
門下賓朋還畢集.碾聲驚破南窗夢
高情愛客手自試.春霧脚縈雪花湧
聚觀詩膽已開張.欲啜睡魔先震恐
我有僧中富貴緣.此會風流真法供
定花磁盂何足道.分嘗但欠纖纖捧
七杯清風生兩腋.月脇澄魂誰與共
戲將妙語敵甘寒.詩成一弔盧仝塚
