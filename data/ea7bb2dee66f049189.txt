莫闚殽與函.峭絕青錯磨
可無濟勝具.振衣披峩峩
更復游呂梁.虎眼漩作渦
堂堂濟深涉.如此忠信何
游子聽我語.審聽毋媕婀
通都橫九逵.平平非仄頗
並駕方崢嶸.輻輳相駢羅
嗜進弗知了.十步九跌蹉
何如反吾轅.自少不自多
怡然事天全.盎然毓天和
倦翼安故林.歸雲仍中阿
曉猿時自吟.好鳥時自歌
凉樹坐茂密.醉石眠坡陁
何須鶉奔奔.靜勝超凡科
