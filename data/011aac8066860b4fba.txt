鄭侯好客如鄭莊.客常滿座酒滿觴
春來洛城被花惱.千金一醉姚家黄
慇懃置酒急招喚.更來古寺窺紅粧
春風微寒春雨細.秉燭看花花已睡
春光駘蕩與妖妍.夜色侵凌增娬媚
臥枝不起終無言.臉淚欲垂如有意
樽中有酒客當歌.我醉欲眠人未起
君不見春來雨急風屢顛.危芳墮地無餘妍
掃花恐被落紅笑.持杯欲倩何人傳
愁多滿懷樂事少.人自惜花天不憐
烹羊炰羔且爲樂.酒酣耳熱亦不惡
明朝有興却重來.莫遣殘紅抱青萼
