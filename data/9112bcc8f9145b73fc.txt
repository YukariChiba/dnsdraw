半旬滯西陵.霖雨注船屋
昨日風更豪.江邊拔長木
初宵尚哮吼.海水皆倒蹙
向晚稍蕭條.飛廉想遭戮
重雲掃陰晦.皎皎見星宿
大哉天地內.變化反手速
我行不憚早.畏此潮信足
刀魚頗輕捷.舟子短結束
十夫共一艣.喜噪比趨陸
船頭列火炬.幕下燒絳燭
蛟龍睡方醒.水陸駭竄伏
吟哦未及終.已在吳堤曲
青山繞逶迤.樓閣媚初旭
錢塘雖舊游.夢想嘗在目
便當跨月輪.俯耳聽清瀑
重陽復不遠.共采岩前菊
