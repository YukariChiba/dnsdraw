攘攘宇宙內.經營固多端
有求皆勞生.此身豈能安
艱難出都門.所歷百辛酸
秣馬臨遠道.欲去復盤桓
久客人情深.决別淚汍瀾
親知無別語.勸我但加餐
去去忍回首.西望路漫漫
緬懷白雲下.矯首時獨看
平生扁舟興.來此事征鞍
來時顔色好.歸時衣裳寬
上馬不能恨.下馬不敢嘆
但願還家樂.不辭行路難
