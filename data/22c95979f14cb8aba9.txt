魚品不勝多.而鯉爲之宗
曷爲此獨貴.無乃能爲龍
一躍浪千級.一噓雲萬重
變化須臾間.神妙無終窮
其他點額輩.不敢攀高蹤
維人亦如是.拔萃斯爲雄
聖師名其子.勉以德業崇
我作朝鯉圖.一鯉居其中
衆鯉競趨之.若效臣子恭
巨鱖獨不朝.悍然欲爭鋒
可憐汝無識.不揆資凡庸
一生只爲魚.鯉豈汝可同
我亦不如鯉.年老無成功
時時展此卷.著鞭期變通
