白老忘機客.牛公濟世賢
鷗棲心戀水.鵬舉翅摩天
累就優閑秩.連操造化權
貧司甚蕭灑.榮路自喧闐
望苑三千日.台階十五年
是人皆棄忘.何物不陶甄
籃轝遊嵩嶺.油幢鎮海壖
竹篙撑釣艇.金甲擁樓船
雪夜尋僧舍.春朝列妓筵
長齋儼香火.密宴簇花鈿
自覺閑勝鬧.遙知醉笑禪
是非分未定.會合杳無緣
我正思楊府.君應望洛川
西來風褭褭.南去雁連連
日落龍門外.潮生瓜步前
秋同一時盡.月共兩鄉圓
舊眷交歡在.新文氣調全
慙無白雪曲.難荅碧雲篇
金谷詩誰賞.蕪城賦衆傳
珠應哂魚目.鉛未伏龍泉
遠訊驚魔物.深情寄酒錢
霜紈一百疋.玉柱十三弦
楚醴來尊裏.秦聲送耳邊
何時紅燭下.相對一陶然
