猛虎落檻穽.坐食如孤㹠
丈夫在富貴.豈必守一門
公心有勇氣.公口有直言
奈何任埋沒.不自求騰軒
僕本亦進士.頗嘗究根源
由來骨鯁材.喜被軟弱吞
低頭受侮笑.隱忍硉兀冤
泥雨城東路.夏槐作雲屯
還家雖闕短.指日親晨飧
攜持令名歸.自足貽家尊
時節不可翫.親交可攀援
勉來取金紫.勿久休中園
