何胤本征士.高情動天地.既無閥閱門.常嫌冠冕累.
宰邑著嘉政.為郡留高致.移官在書府.方樂鴛池貴.
玉季牧江西.泣之不忍離.舍杖隨之去.天下欽高義.
烏帽白絺裘.籃輿竹如意.黃菊陶潛酒.青山謝公妓.
月檻詠詩情.花溪釣魚戲.鐘陵既方舟.魏闕將結駟.
甘求白首閑.不為蒼生起.優詔加大監.所以符公議.
既為逍遙公.又作鴟夷子.安車懸不出.駟馬閑無事.
微雨漢陂舟.殘日終南騎.富貴盡淩雲.何人能至此.
猜禍皆及身.何複至如是.賢哉此丈夫.百世一人矣.
