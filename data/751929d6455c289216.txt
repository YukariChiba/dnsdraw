朝登天池峰.暮酌天池水
一枕僧榻清.鍾磬半空裏
平生此名山.籍籍滿吾耳
乘興作遠游.杖策自不已
行行到絕頂.塵世知隔幾
雲烟出其下.渺視猶萬里
山川與人物.往往盡蒙被
始疑翻雪濤.混同一彭蠡
頃刻開一罅.初見山邐迤
仿佛人世界.未可詳目指
山中爲予言.此地去天咫
風雨晦冥候.與世殊不似
霖潦方下作.山頭旋磨蟻
雲深此埋屋.山下乃不爾
歷驗予所言.其言亦非詭
未必隔仙凡.高深實殊軌
初夜現佛燈.數星林末起
如螢復如炬.或明亦或止
昔聞頗甚怪.今見乃如此
寄語登山人.仍須細窮理
