開元太平無兵戎.真人味道希夷中
人間之樂已饒足.惟有青霄未追逐
坐中誰似葉先生.以氣爲糧常辟穀
朝登員嶠夕崑崙.只與神遊不要人
忽逢邀攜看月去.縹緲虚空生紫雲
蟾宫竟不容久住.仙樂飄飄送回去
歸來宫漏未移更.甲帳明釭宛如故
汾水悲歌仙不成.梨園空沒有遺聲
紅塵如海漲朝市.從此無人遊玉京
