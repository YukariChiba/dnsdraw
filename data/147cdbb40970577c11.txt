驅車出吾廬.落月猶在樹
我行欲何之.所以河源去
去去益以遠.炯炯不可論
羣語車鐸間.尚想兒女喧
稍涉原上路.漸見柳下村
霧草結宿露.風林散朝暾
悠悠望蘧廬.我僕欣載犇
昔出日在畢.今出壁中昏
昔如水上鷗.今如檻中猿
所憂負平生.豈但感寒暄
明濟十里黄.漪漪見淇園
晚投伯氏廨.拓落復何言
周覧故時居.愐見松菊存
故侶未易招.且自置肴罇
