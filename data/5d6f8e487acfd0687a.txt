城南飲騎散.君赴蓬山廬
禁門肅清夜.飛閣何渠渠
深沉漏下始.蕭颯雨氣餘
俯仰河漢明.高情邈沖虛
獨懷同舍郎.被命分左魚
得州東南勝.繞郭生芙蕖
苦嗟已留滯.三歲紛塵裾
人生固不一.理亦相乘除
或彼有所近.或此亦以疏
馮唐匿郎署.白首常晏如
方朔雖金門.避世等樵漁
古來守道者.期不忘厥初
但願飲酒間.時讀古人書
