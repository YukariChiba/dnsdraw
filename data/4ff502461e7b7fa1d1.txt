西窗枕清溪.流水日夜響
孤眠夜無寐.離夢苦摇蕩
自我辭家來.弦月屢下上
消息不曾真.百念墮滉瀁
憶昔心氣雄.躍躍盛年想
窺奇故牧儲.借重宗橐賞
山搜富金沙.澤淤耀琨簜
天池鶱孤飛.崑山紛獨往
下視夸奪子.蠓蠛鳴甕盎
區區凡楚爭.逐逐臧穀網
蹉跎改素摽.零落收宿莽
平生矜與夸.榮爲謝外奬
惟餘不盡心.耿耿猶疇曩
譬如老獵獫.聞呼齒足痒
清江三百里.西風颯菰蔣
明朝泝歸舟.鴉軋鳴兩槳
