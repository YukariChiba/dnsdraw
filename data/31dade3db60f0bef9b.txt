江流浩浩羣動息.琴聲琅琅中夜鳴
水深天闊音響遠.仰視牛斗皆從橫
昔有至人愛奇曲.學之三歲終無成
一朝隨師過滄海.留置絕島不復迎
終年見怪心自感.海水震掉魚龍驚
翻回蕩潏有遺韵.琴意忽忽從此生
師來迎笑問所得.撫手無言心已明
世人囂囂好絲竹.撞鐘擊鼓浪謂榮
安知江琴韵超絕.擺耳大笑不肯聽
