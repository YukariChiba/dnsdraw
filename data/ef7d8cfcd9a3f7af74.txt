磨蟻迭左右.鐵炭互俯仰
歲月如牧馬.快驟脫羈鞅
方希草玄雄.未羨畫眉敞
劉侯啟予者.險韵寫勝賞
讀之令人醒.居然見圖像
我昔曾此遊.僧梵薦肸蠁
撞鐘鳴木鯉.破我顛倒想
百年能幾許.萬事苦鞅掌
喪身聲利場.齒角伐犀象
前輩曉雲散.後生春水長
君看門外轍.盛氣日來往
道人初不省.禪寂異到壤
乃知雨花地.可以透迷網
君侯此嘉集.塵跡已相盪
援琴寫我歎.中夜發哀響
