我生無它營.半世隨宦牒
讒波方稽天.憂與愁相接
中間稍自覺.萬事付馬曹
告歸幸見聽.泊與淡相遭
日晏突無烟.垢面有爪痕
讀書則未置.可笑習氣存
造物哀其窮.畀之大耳兒
兒亦好古學.乃不售有司
謂當鳶瑟縮.乃如鶴昂藏
父子共薄飯.忍饑講虞唐
豐兇有常數.藨蔉當自力
古言不吾欺.歲晚於汝食
