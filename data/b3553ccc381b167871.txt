往年壯心在.嘗欲濟時難.奉詔舉州兵.令得誅暴叛.
上將屢顛覆.偏師嘗救亂.未曾弛戈甲.終日領簿案.
出入四五年.憂勞忘昏旦.無謀靜凶醜.自覺愚且懦.
豈欲皂櫪中.爭食麧與藖.去年辭職事.所懼貽憂患.
天子許安親.官又得閒散.自家樊水上.性情尤荒慢.
雲山與水木.似不憎吾漫.以茲忘時世.日益無畏憚.
漫醉人不嗔.漫眠人不喚.漫遊無遠近.漫樂無早晏.
漫中漫亦忘.名利誰能算.聞君勸我意.為君一長歎.
人誰年八十.我已過其半.家中孤弱子.長子未及冠.
且為兒童主.種藥老溪澗.
