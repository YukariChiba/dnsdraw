學道或五窮.談兵有三顧
人情市門朝.世態狙公暮
坐令直躬人.稍作折腰步
侯郎器如此.可使終不遇
奇文鏤周鼎.妙質反商輅
忽辭魯諸生.去學漢都護
應憐世高低.强逐時好惡
卞璞獻逾三.顔瓢空已屢
回看枝木冠.嘆息半生誤
一朝著戎服.萬里志橫騖
漢庭多巨公.文武且千數
胡爲滄海頭.有抱不往訴
投暗枉明璣.發蒙勞善喻
光芒隘蓬蓽.黼黻滿縑素
鵬扶會高舉.蜩翼安足附
似聞資水涯.已有鶴書赴
