惠山天下第一泉.陽羨百草不敢先
二絕獨與端石便.不受翠鐵黄金煎
古來風韻擅玉川.日高丈五猶打眠
山中舊事今不然.石銚不在坡爐塼
伯機卓犖美少年.好官不做自取廉
床頭月俸無一錢.手續陸羽經二篇
我有片石出古端.瓜師斵成無脚鐺
爲君置之書几邊.自汲活水烹新煙
不待七碗肌骨仙.飛去玉皇香案前
天公高高望眼穿.百姓墮落深深淵.無人敢說江南天
