君不見夸父追日窺虞淵.跳踉北海超昆侖.
披霄決漢出沆漭.瞥裂左右遺星辰.須臾力盡道渴死.
狐鼠蜂蟻爭噬吞.北方竫人長九寸.開口抵掌更笑喧.
啾啾飲食滴與粒.生死亦足終天年.睢盱大志小成遂.
虞衡斤斧羅千山.工命采斫杙與椽.深林土剪十取一.
遺餘毫末不見保.躪躒澗壑何當存.群材未成質已夭.
君不見南山棟樑益稀少.愛材養育誰複論.
飛雪斷道冰成梁.侯家熾炭雕玉房.蟠龍吐耀虎喙張.
美人四向回明璫.雪山冰穀晞太陽.星躔奔走不得止.
盛時一去貴反賤.桃笙葵扇安可當.
