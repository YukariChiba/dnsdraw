君嘗治浮梁.德愛均父母
黎明令一出.百里無敢侮
黠吏竄狐鼠.惠愛沾農畝
浮梁巧燒瓷.顔色比瓊玖
因官射利疾.衆喜君獨不
父老爭嘆息.此事古未有
君嘗速我飲.漓薄祇村酒
君舉長滿觴.我畏不濡口
京師晚相值.相笑俱老醜
我欲提君名.四方爲奔走
君立掉頭去.自謝吾無取
移舟去都門.待水三月久
不一詣權貴.掛席隨南斗
廬陵據艱險.獄訟成淵藪
君以一目視.無惡亦無苟
三年最課上.坐冠江西部
我來君及瓜.欲薦嗟掣肘
有才使如君.未見終不售
即聽宣室詔.莫愛潮陽守
