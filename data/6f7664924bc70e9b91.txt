江頭送客雪初晴.木葉脫盡山空明
天高地迥著行客.昂昂野鶴相似清
曉空霜唳三兩聲.扶木枝上陽烏驚
豈無枯蚓若殘粒.寧肯俛首雞鶩爭
伊人伊人此爲客.不是伊人招不得
固有比隣不往來.那能萬里相追逐
瀘涪江上初戒舟.荆江夏簟赤壁秋
長江鏡滑無纖滓.致君肝鬲爾許侔
竟成何事客先發.贏得滿頭樁歲月
丈夫身在復何憂.莫作無相見期別
