虎剝文章犀解角.食未下亢奇禍作
藥材根氐罹斸掘.蜜蟲奪房抱饑渴
有心無心材慧死.人言不如龜曳尾
衛平哆口無南箕.斗柄指日江使噫
狐腋牛衣同一燠.高丘無女甘獨宿
虛名挽人受實禍.累棋既危安處我
室中凝塵散髮坐.四壁矗矗見天下
奎蹄曲隈取脂澤.婁豬艾豭彼何擇
傾腸倒胃得相知.貫日食昴終不疑
古來畢命黄金臺.佩君一言等觜觿
月沒參橫惜相違.秋風金井梧桐落
故人過半在鬼錄.柳枝贈君當馬策
歲晏星回觀盛德.張弓射雉武且力
白鷗之翼沒江波.抽絃去軫君謂何
