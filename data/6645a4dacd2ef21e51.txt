杜陵叟.杜陵居.歲種薄田一頃餘
三月無雨旱風起.麥苗不秀多黃死
九月降霜秋早寒.禾穗未熟皆青乾
長吏明知不申破.急斂暴徵求考課
典桑賣地納官租.明年衣食將何如
剝我身上帛.奪我口中粟
虐人害物即豺狼.何必鉤爪鋸牙食人肉
不知何人奏皇帝.帝心惻隱知人弊
白麻紙上書德音.京畿盡放今年稅
昨日里胥方到門.手持尺牒牓鄉村
十家租稅九家畢.虛受吾君蠲免恩
