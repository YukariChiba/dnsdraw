山深巖高石壁青.白日忽變天晦冥
黑風驅雲走不停.驚電疾雨來如傾
山前雨點大如手.山下水湧危槎橫
崩崖古樹老有靈.吼怒直與風雲爭
枝披葉偃鬭不怯.萬竅却欲藏雷霆
鞭馿疾驅者誰子.石路嶮澀馿凌兢
目迷心懾愈不及.來憩樹下如寒蠅
蒼茫直與鬼神接.恍惚不保龍蛇驚
平居此樂忽入眼.孫家古圖纔可辨
奈何一幅一尺餘.欲奪天地之奇變
我心愛之良有以.昔苦山行親遇此
一生兩足不下堂.輸爾朱家貴公子
