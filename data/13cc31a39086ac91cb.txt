靖州風物最五溪.畬田歲入人不饑.淘沙得金遨以嬉
瘴煙不逐嶺雲西.六花瑞臘春臺熙.尤便逐客過往稀
理亂黜陟了不知.夫子豈欲居九夷.要尊主勢扶時危
有言不用時我違.翻然不受好爵縻.向來鄉行誰可睎
平生易名慕者誰.蘇陳凜凜百世師.畏塗萬折甘如飴
求仁得仁固其宜.大明當天照隠微.直前一疏可忘之
江湖後會端有期.暗香微動寒梅枝.臨別不用長嗟咨
