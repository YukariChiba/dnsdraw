文姬別胡地.一騎輕南馳
傷哉賢王北.一騎挾二兒
二兒抱父啼.問母何所之
停鞭屢回首.重會知無期
孰云天壤內.野心無人彝
凡物以類偶.濕化猶相隨
穹廬况萬里.日暮驚沙吹
惜哉辨琴智.不辨華與夷
縱憐形勢迫.難掩節義虧
獨有思漢心.寫入哀絃知
一朝天使至.千金贖蛾眉
雨露洗腥瘢.陽和變愁姿
出關拜漢月.照妾心苦悲
妾心倘未白.何以覲彤墀
狐死尚首丘.越鳥終南枝
如何李都尉.沒齒陰山陲
