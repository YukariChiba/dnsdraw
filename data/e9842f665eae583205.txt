惻惻抱伊鬰.試此登嶕嶢
陰風吹繁雲.黯黯蒙泰霄
關河眇無際.節物何蕭蕭
過雁安所之.驚哀翻泬寥
幽懷漭如失.隨此群草凋
嗟予生胡爲.迹玷明盛朝
服職詎云補.赧然綴群寮
感此四序遷.一昏復一朝
寒霜入兩鬢.漸積不肯消
良辰乖所遇.慨嘆心魂飄
賤稟迂且介.於時信無庸
欲適閡所之.此道當何從
富貴諒非有.僻陋知可容
豈不愧上恩.耗此釜與鍾
昨歸得此州.滿眼皆亂峰
事物固瑣碎.敢茲任頑慵
報國祇自明.惟神諜其胸
