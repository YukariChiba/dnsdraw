永嘉之重自晉始.積至本朝始多士
大科異等固其常.文章道德相角掎
淳熙癸卯徐令君.相逢欲執弟子禮
聊將舌本吐寸璣.輒自脚跟參萬里
藏中觸處隨光明.言下從誰得原委
國子博士陳先生.初受皮膚終骨髓
孤篷今轉大江西.猛象欲踏黄河底
但恐黄河深更深.水浮太空空浮水
裹糧學道僕馬疲.歸家落照在簾裏
自有餘師更求師.棒頭打出乃其理
况人胸中各法門.陳君韓子吾柳子
雖有心印不敢傳.恐君呵佛駡祖爾
