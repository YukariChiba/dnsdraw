玉署凝嚴處.朱欄封殖恩
其誰賞高節.祗自保孤根
密幹青杠矗.危梢翠纛翻
故林茲地隔.新實幾時繁
細籟供風枕.斜陰疊月軒
雀驚衝葉墮.蟬靜抱枝喧
戴氏當年譜.梁王自古園
對容金馬客.深在玉堂門
本以蕭蕭擢.還由冉冉存
烟能留暝色.粉解記春痕
拾籜題吟墨.披叢爽醉魂
愛君同省樹.不敢爲人言
