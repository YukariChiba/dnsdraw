故老歸來有喬木.更結飛樓繞湖綠
城南去天無尺五.中有人間幾巖谷
驊騮曉踏金谷園.花邊立馬絲竹喧
金屈巵行碧落酒.繡羅襦醉雙紋鴛
吳姫遺鈿客墮幘.白眼舉觴天宇窄
春深别館花如烟.藉草傳杯地爲席
君居當東我復西.莫嫌酒涴身上衣
遙知第五橋邊路.桐葉題詩人未歸
明朝雨驟風苦惡.殘榼雖存不堪酌
更須拭眼到風篁.急呼海棠償舊約
