滄溟深絕闊.西岸郭東門.戈者羅夷鳥.桴人思嶠猿.
威棱高臘冽.煦育極春溫.陂澱封疆內.蒹葭壁壘根.
搖鞞邊地脈.愁箭虎狼魂.水縣賣紗市.鹽田煮海村.
枝條分禦葉.家世食唐恩.武可縱橫講.功從戰伐論.
天涯生月片.嶼頂湧泉源.非是泥池物.方因雷雨尊.
沉謀藏未露.鄰境帖無喧.青塚驕回鶻.蕭關陷葉蕃.
何時霖歲旱.早晚雪邦冤.迢遞瞻旌纛.浮陽寄詠言.
