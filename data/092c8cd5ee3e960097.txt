思公不見兮我心愁.渺八荒兮遠遊
嚴祀事兮歲修.幾來下兮淹留.勤恤祈天兮惠澤周
如父母兮子孫謀.非公休我兮我何以休.誰知公心兮不獨桂人是憂
蘅杜兮薦羞.桂醑兮芬浮
臨饗兮誰酢酬.胥樂兮和氣流
是感是慕兮無昭幽.惠我桂人兮百千秋
菲薦畢陳兮歆斯鑒斯.歌鼓方洽兮送歌繼之
擁翠雲兮祥風馳.乘霧轂兮揚桂旗
秀峙兮瑩澌.可游兮可嬉
來何從兮去莫追.悵望不及兮天一涯
化災沴兮景貺綏.願倏爾兮祀事孔時
