春愁醉人心.灑面呼不醒
出門却入門.兀兀度晨暝
昨遊欣有得.水鏡謝磨瑩
豈惟勝紛華.頗復造禪定
君看青雲士.窘步爭捷徑
鏗爾詎舍瑟.硜乎方擊磬
何曾頃刻閑.通夕不遑瞑
彼應疾此固.我亦惡夫佞
人生出處耳.山林與朝廷
遲遲岐路間.去就須審訂
寧爲龜曳涂.勿作馬旋濘
羲馭靡容勒.風船猶可矴
但令尊不空.敢憚室垂罄
更結汗漫遊.後期君速聽
