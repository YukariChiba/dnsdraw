山束邑居窄.峽牽氣候偏.林巒少平地.霧雨多陰天.
隱隱煮鹽火.漠漠燒畬煙.賴此東樓夕.風月時翛然.
憑軒望所思.目斷心涓涓.背春有去雁.上水無來船.
我懷巴東守.本是關西賢.平生已不淺.流落重相憐.
水梗漂萬里.籠禽囚五年.新恩同雨露.遠郡鄰山川.
書信雖往復.封疆徒接連.其如美人面.欲見杳無緣.
