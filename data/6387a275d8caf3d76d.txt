人生百年寄鬢鬚.富貴何啻葭中莩
惟將翰墨留染濡.絕勝醉倒蛾眉扶
我今廢學如寒竽.久不吹之澀欲無
歲云暮矣嗟幾餘.欲往南溪侶禽魚
秋風吹雨凉生膚.夜長耿耿添漏壺
窮年弄筆衫袖烏.古人有之我願如
終朝危坐學僧趺.閉門不出閑履鳬
下視官爵如泥淤.嗟我何爲久踟躕
歲月豈肯與汝居.僕夫起餐秣吾駒
