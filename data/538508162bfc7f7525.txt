秋風吹客衣.去路倚天碧
躋扳一何苦.政坐愛山癖
人言五松下.曾是瞿曇宅
至今梧竹陰.列屋栖禪寂
塵纓得暫解.俗駕聊可息
怡顔巖間樹.洗耳泉上石
孤雲共還往.窈窕去無迹
道人粲可流.獨步少林席
客來了不言.碧眼照庭柏
希聲出鍾梵.妙意生牆壁
寒灰暗青燈.偶坐遂終夕
歸來人境空.缺月挂山額
