西風入梧桐.白露下雲漢
灑灑晚秋色.清凉復神觀
歲月不我與.料理前日慢
念此平生心.所樂在黄卷
太羮與玄酒.梨樝及俎籑
滋味要足口.更復恨未見
燈火夜可親.巾箱字甚憚
紛紛事是非.碌碌世治亂
千古守糟粕.未免斵輪歎
聖賢有堂奥.大道堪夷坦
是爲名教樂.足以了衰晏
惜日營珠金.投身醟歌管
彼志各自言.難以一理貫
