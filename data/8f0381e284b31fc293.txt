有酒有酒香滿尊.君寧不飲開君顏
豈不知君飲此心恨.君今獨醒誰與言
君寧不見颶風翻海火燎原.巨鼇唐突高燄延
精衛銜蘆塞海溢.枯魚噴沫救池燔
筋疲力竭波更大.鰭燋甲裂身已乾
有翼勸爾升九天.有鱗勸爾登龍門
九天下視日月轉.龍門上激雷雨奔
螗蜋雖怒誰爾懼.鶡旦雖啼誰爾憐
摶空意遠風來壯.我可奈何兮一杯又進消我煩
