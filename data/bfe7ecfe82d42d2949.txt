清溪淺褰裳.嘉樹大盈抱
古寺向百年.地幽景冞好
連峰拱蒼翠.秋雨洗穹昊
客至登高樓.西風動衰草
雄豪昔未遇.飯粥殆將老
豈知風雲期.草昧及天造
杖箠城下邑.傾囷載金寶
良知積困約.固不慰枯槁
銘勳久猶存.餘烈漫浩浩
空餘祇樹園.常此伊蒲禱
階除稍蕪沒.梁棟乍傾倒
顧覽爲徘徊.物化那能道
