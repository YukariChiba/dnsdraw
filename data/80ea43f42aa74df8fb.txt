國家元氣幾如髮.章李以來幾臺察
翻盆窺甕若不聞.射影含沙但潜發
坦途自詫忘羊腸.堅冰恐已在履霜
熙豐舊人正伺隙.乃爾寂寂無精光
抨彈已上旨宣諭.諫不能行法當去
老烏欲食不再鳴.幸有新來柏臺疏
蟄霆忽擊聵者驚.不待數月如陽城
中書君已非偃月.何事亦惡仗馬鳴
奏疏流傳人吐舌.未死姦諛面赬熱
祇今時事尚可言.奏四十章當一月
直言不憚方威靈.本朝未嘗言罪人
但圖奏上天子喜.莫管近前丞相嗔
向來慶曆子唐子.千古名垂汗青史
瘴山炎海固鬼愁.志士寧能彼易此
風塵澒洞何如時.麒麟豺虎方爭馳
士所當爲未止此.志完幸聽承君規
