阮公青雲器.寓意必豪縱
西臨廣武寄一笑.英雄紛紛競如夢
有時不能平.途窮即長慟
仕哉詠懷篇.千載共悲諷
金陵昔爲帝王居.氣象蕭索無復餘
長江連天水東注.臺城彷彿存邱墟
主人文章謫仙老.感古能無激懷抱
作亭正得山水勝.登臨更值風月好
賓客滿堂絲竹悲.古今風流自一時
君家夷吾雖有慷慨語.快意未必如君詩
淮水東流千萬年.此亭方與淮共傳
念君歸老廟堂上.未負賡歌留北山
