反衣狐裘矜綠裏.月落宵行易淪委
崎嶇身世等秋蓬.皎皎吾心淡如水
青雲有路誰引目.肯學荒疏輟洗髓
經營一飽困南北.未易功名輸故紙
爾來投迹間諸彥.白雪每容參下里
何殊溺者得尺素.聊謝箕翁徒洗耳
大官供庖事鉛槧.時引古人同凈几
枉老王郎特我賢.華衮相先慙溢美
清風冷落勞悵望.誰謂雲間見黄綺
因收倦緒聊紡織.半是棄餘安足喜
一片簫韶送下天.遊遍華胥如喚起
從此修途可問津.豈復龍頭却蛇尾
