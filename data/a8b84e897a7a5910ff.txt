人生富貴如五侯.祿豐位大功不酬
朱輪華屋令人羞.一蓑不如歸飯牛
自駕款叚馬少遊.勝驟玉腕尚書騮
少年蹭蹬在丘壑.晚歲風雨悲梧楸
江邊短艇苦喚我.此心勇往誰能留
幽期正怨齒髪悞.事定不須龜筴籌
言雖太漫君莫笑.與語俗人真暗投
香秔炊熟碧鱸美.横江已辦秋風鈎
胸中它日幾雲夢.四海不勞圍寸眸
肯聽兒女昵昵語.秋蟲悲笑徒啾啁
陽春白雪一落耳.竹枝凄怨慚蠻謳
