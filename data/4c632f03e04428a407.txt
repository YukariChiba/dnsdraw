申甫維崧嶽.東方本歲星
舊書容盡信.成事况親聆
南紀浮江漢.青煒變頊冥
氣和方毓粹.地勝已儲靈
德宇何寥廓.斯文實典刑
龍駒來汗血.霜刃脫青萍
智略聯三捷.規模壯六經
羽翰驚海運.辰象屬天扃
回首煙霄近.橫雲漢閣青
河圖開祕奧.龍節付儀形
萬里風聲肅.三年楚俗寧
里甿羞螮蝀.鄉校謹螟蛉
聖主思霖雨.群生望大庭
指期調鼎實.洗眼頌椿齡
授易嘗占晉.論詩竊次駉
莫言狂簡士.足記景鐘銘
