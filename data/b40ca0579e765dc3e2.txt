顧我從來奈烹煮.況復顛風并怪雨
出門未必趁鴻鵠.閉門何曾下縿縷
比來重作坐禪僧.日與虛空相晤語
初非小智肯自私.終謂大國不可怒
倦途傾蓋得吾人.獨喜山行逢豹霧
僅愧依融累歲留.猶勝投閎經宿去
東州勝事久欲講.老滕元將效懷祖
豈知敏手驟輸君.使君方詠羅敷女
願侍一笑作先容.試覺醍醐分酪乳
寧州別乘吾所畏.屹然萬弩不得注
寄聲到眼不須論.畢竟生涯誰能主
