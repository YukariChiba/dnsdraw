行雨忽過漸細微.冉冉傍馬殘雲飛
亂溪爭流經屢渡.近水短畦菘葉肥
躋欹到寺石磴滑.紅葉擁門人迹稀
升堂坐定聞魚鼓.亦傳齋鉢慰我饑
久陰忽開日色薄.初見竹影搖窗扉
開山寶塔真相在.瞻拜入爐香霏霏
塔前蒼松盡手植.到今百尺森相圍
登覽未盡夜氣冷.拂榻置枕舒寢衣
明星耿耿東方白.僕夫結束馬已鞿
老僧送客有勤意.靜境幸到何遽歸
