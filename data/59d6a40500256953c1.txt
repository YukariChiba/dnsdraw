清曉意不愜.驅車向城東
行行歷谿谷.遂到青蓮宫
古塔跨虛碧.長橋卧晴虹
水落見谿骨.雲開露秋容
疏竹搖晚翠.寒花綴幽叢
訪古但丘壑.令人氣填胸
登覽未覺久.山遮半輪紅
白煙生汝水.横空正濛濛
緬懷道化盛.山高水無窮
坐令千萬世.矯首希高蹤
浙江黄面子.應纖開禪宗
妙哉鐵牛機.誰敢當其鋒
杖林山下竹依舊.金沙灘頭人已空
可憐高坐寂寥久.蕭蕭古木號悲風
