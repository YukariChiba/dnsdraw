運斗寅杓轉.周天日御回
夜從冬後短.春逐雨中來
鬢綠看看雪.心丹念念灰
有懷憐斷鴈.無思惜疎梅
絮厚眼生纈.蔬寒腸轉雷
燭花紅瑣碎.香霧碧徘徊
昨夢書三篋.平生酒一杯
牀頭新曆日.衣上舊塵埃
搖落何堪柳.紛紜各夢槐
隙光能幾許.世事劇悠哉
岐路東西變.羲娥日夜催
頭顱元自覺.懷抱故應開
踴躍金何意.青黄木自災
身謀同斥鷃.政爾願蒿萊
