朔風吹空林.眇眇無因依
但有西北雲.冉冉東南飛
須臾層陰合.慘淡周八維
凍雨不流淵.飛花舞妍姿
翳空乍滅沒.散影還參差
萬點隨飄零.百嘉潛潤滋
徘徊瞻詠久.默識造化機
上寒下必溫.欲積無根基
漸看谷樹變.稍覺叢篁低
皓然遂同色.宇宙乃爾奇
繁華改新觀.凜冽忘前悲
摛章愧佳友.佇立迎寒吹
感此節物好.嘆息今何時
當念長江北.鐵馬紛交馳
