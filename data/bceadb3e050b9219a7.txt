闌干一幅鵝溪絹.中有五箴排小篆
古字今文認未了.火劑針鋩俱瞑眩
平生卷軸有膏肓.首尾年來逾錯亂
剩儲藥物走醫門.掉頭嘔冷不下咽
一落泥頭千丈强.謝君欲拯非手援
銀鈎小變科斗文.挂我牀頭星斗爛
退之處士陽冰手.驅逐習氣車輪轉
光芒照耀肝膽醒.兩眼頻看淚如霰
門前惡草鋤又生.我病七年行復玩
會須著意課兒童.日日牀頭誦千遍
