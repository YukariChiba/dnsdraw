晉起不由德.亦坐崇清虛
陵夷莫挽回.後世猶受汙
庾非適用才.夷甫真其徒
樓以庾得名.而庾愎且迂
面勢瞰空闊.簷楹煥丹朱
遐想如不及.效尤無乃愚
風流與經濟.本自珉玉殊
空譚養虛譽.胎禍取炭塗
峻約火燎原.典午轅下駒
舉扇障蜚塵.王叟寧厚誣
狥名不既實.扁榜誰權輿
得興偕下僚.小節安足模
捍患識黄樓.仰高題景疎
于是復間然.吾言乃迂儒
