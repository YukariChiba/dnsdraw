后皇富佳樹.柑實掩羣衆
磊落驪珠圓.參差金壺重
剖丹瓊瑤碎.蓄潤霜雪凍
封苞萬里險.照耀高堂供
憶昔伯禹籍.蒼茫闕斯貢
及乎騷人賦.流落遺爾頌
反登橘柚輩.海物隨錯綜
圖諜迷萬世.不平竟誰訟
頗疑古未有.彼故得豪縦
溟海通蓬萊.近由仙者種
又疑美過絕.讒口斥不用
寂寥三王時.此理彌可痛
安得舉其族.北遷越巖洞
歲比萬戶封.蠲煩與人共
