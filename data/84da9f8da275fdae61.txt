嘗聞有靈鳥.其名爲鳳凰
九苞信嘉瑞.五色成文章
其宿必丹穴.其鳴在朝陽
有德斯出現.德衰還伏藏
始至於少皡.再巢於陶唐
舜恩被動植.聞韶復翺翔
閔其出非時.見歌於楚狂
仲尼歎不至.是亦爲世傷
蕩蕩二千齡.孰能致斯祥
當今邁三五.君明臣且良
其或一來儀.足以慰萬方
鳳兮儻不來.吾淚徒滂滂
