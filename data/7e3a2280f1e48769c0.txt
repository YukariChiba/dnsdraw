歲晏風裂肉.今乃頓和柔
玄冥在何許.而使威令收
陰冰澌已泮.礎柱汗交流
敝扇出故篋.老體捐輕裘
細人幸煦燠.君子深噍啁
天地有正氣.來往無停輈
春蠶而冬敖.夏假而秋揫
此候或云舛.厥證良不瘳
念昔有名相.死人遺道周
睠焉不敢忽.顧逮一喘牛
彼誠知所職.豈伊調燮羞
嗟予寡所恃.隔絕明與幽
罪戾不自省.胡爲憂人憂
