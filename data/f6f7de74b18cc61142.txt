小軒架寒溜.激激鳴水蒼
老僧不靳惜.借與一榻凉
枕流暫憩息.清飈襲衣裳
蟬聲亦多思.牽引晝夢長
俗慮頓消處.栩栩無何鄉
翻嫌市廛中.吏隠殊相妨
未賦淵明歸.祗益袁君狂
平生不勇决.戀戀粟一囊
何如水西頭.飛雲共徜徉
日尋方外遊.煮茗燒妙香
此致渺未遂.嘯歌空自傷
坐待山月明.拏舟泛滄浪
