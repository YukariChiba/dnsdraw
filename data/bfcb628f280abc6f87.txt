吾初不解飲.涓滴莫下嚥
自從遊宦來.稍稍頗稱善
譬猶怯懦士.習慣亦能戰
作氣欲吞敵.賈勇乃求殿
迂愚攖重釁.飄泊旅異縣
懷家路迢迢.惜春花片片
澆愁欲千鍾.燕客卑九獻
浩如鯨吸川.無那壺浮箭
歡然偶過量.淺狹誠易見
噎嘔九藏翻.昏瞀兩目眩
宿酲味尤惡.累日不欲膳
吾生如浮漚.急景若奔電
學道貴清虛.爲文欲精錬
胡爲事杯杓.無乃廢筆硯
先生一石醉.待詔三升戀
枕麴與藉糟.自汙何足羨
從今梁谿翁.無復醉鄉願
