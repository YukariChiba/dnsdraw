暨陽幕職無他奇.置薤一本水一盂
鐘鳴張燭起署事.坐看日落庭西隅
雁行鉗紙走却立.高懸明鏡分絲銖
長官堂上口嘯諾.時時隔舍聞歌呼
荒村人閒花自落.圜扉晝靜草欲蕪
褰帷使者上治狀.爲出清冰置玉壺
小兒踉蹡老翁怒.細問代者如君無
楚苔漬雨古驛寒.酒酣寫出陽關圖
君行上馬慎勿驅.梅水綠漲南興湖
