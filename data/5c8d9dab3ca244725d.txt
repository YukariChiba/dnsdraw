公不見錦衣白璧誰家郎.春風得意尋春忙
紅雲步障三十里.一色繁艷無餘香
又不見玉川穠李正清絕.夜攜仙客通寥陽
連天剪刻萬枝雪.縞裙練帨看明粧
古來勝賞不易得.况乃花下延舒光
豪端頓挫役萬物.如彼棗葉持鍼芒
昔人曲水詠觴處.茂林修竹空宫牆
騁懷弔古賴何物.麴生風味安可忘
自憐春色不到眼.歸卧北窗書滿床
