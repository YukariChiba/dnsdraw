全身當作冥飛鴻.無心要似雲行空
逢人未用青白眼.與世不妨牛馬風
暇日出門聊散步.雪晴愛此山無數
骨寒那得使鬼錢.腸枯漫索驚人句
邇來筆研欲生埃.舊雨來人今不來
百歲光陰能幾許.一春懷抱未曾開
古人元不貴多技.大道由來常簡易
隨呵之義復何憂.知我者希方足貴
華陽道士亦能詩.不覺餐霞坐忍饑
高山流水琴三弄.明月清風酒一卮
相思不見頻搔首.幾欲招呼無斗酒
從今與子遂忘年.有懷欲語子來前
