觀水宣尼志.歌風漢祖篇
鵬搏九萬里.椿壽八千年
老子能談道.唐堯亦法天
旅獒宜自戒.魏瓠不勝堅
西域瓜如斛.東山栗比拳
周蒿芟作柱.舜竹截爲船
魯語譏居蔡.邠詩詠獻豜
雷聲當擬聖.人跡謾疑仙
寶訓書傳百.真乘界說千
弓聞陽虎竊.鼎自郜城遷
馮異依喬木.劉公受一錢
小鮮無撓國.多稼最宜田
骨有專車異.珠求徑寸圓
癭垂驚罋盎.雹下駭杯棬
船泛銀山浪.琴操急雨弦
恐時心縵縵.臥處腹便便
公罷三名府.官防五在邊
從容隠朝市.指顧奠山川
已識古今體.且知天地全
介圭催入覲.夏屋示優賢
金印懸如斗.神毫運若椽
安榮可長享.儒效照青編
