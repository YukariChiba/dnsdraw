先生四十猶不遇.獨坐南都誰與語
青衫弟子天下窮.饑走京城困羈旅
高門得飯暫見肉.敝筐無實惟巢鼠
樓頭酒貴不敢沽.三百青銅輸杜甫
强顔講學昧時宜.漫自吟詩愁肺腑
平生不解謁貴人.况乃令嚴門者拒
此生自料應常爾.但願流年醉中度
又思人世樂乃已.此外紛紛何足數
豫期歸日在凉秋.想見西風蕩煩暑
區區懷抱冀披豁.一尊願駐東歸櫓
