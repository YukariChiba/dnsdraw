月次於房歷三星.斗牛不神箕獨靈
簸摇桑榆盡西靡.影落蘇子硯與屏
天工與我兩厭事.孰居無事爲此形
與君持橐侍帷幄.同到溫室觀堯蓂
自憐太史牛馬走.伎等卜祝均倡伶
欲留衣冠掛神武.便擊雲水歸南溟
陶泓不稱管城沐.醉石可助平泉醒
故持二物與夫子.欲使妙質留天庭
但令滋液到枯槁.勿遣光景生晦冥
上書掛名豈待我.獨立自可當雷霆
我時醉眠風林下.夜與漁火同青熒
撫物懷人應獨歎.作詩寄子誰當聽
