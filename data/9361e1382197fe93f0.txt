濤波襄陵尚霖雨.龍伯不省田家苦
官中出鏹瘞流尸.內地之民無宅土
京邑本根枝外邦.渠儂枵虛闖官倉
流亡可飽骨可肉.縣官仁愛吏慈祥
古來畏天災無小.迄令百顰餘一笑
陽愆陰伏誰致此.共說羣憸投有昊
一昨雩禱飯不葷.神祠佛屋香炷氳
霓望朝昏耐跼蹐.風傳真贋長紛紜
我歸得同郡人樂.愍農喜雨收奇作
想摩鯨牙凌浩蕩.更穿月脅翔遼邈
吾邦不熟農告功.溜匙雲子行沾儂
小兒解謝倩人誚.搜鎸徑欲分吾窮
乃公拙無尺一召.他日當歸有先兆
耕先耘後計未失.誰謂山林迹如掃
世人二五不知十.赴爭奪場不遺力
分表營營竟何補.截趾適屨山藏澤
黄堂詩老民所天.秋來衢路有醉眠
樂職未賦吾歉然.人言此筆須臞仙
小草可錄寸有長.會從之遊據胡床
蜂腰鶴膝容探湯.借兒茹胾升公堂
