天上月.三五盈兮三五缺
湖中月.無缺無圓無生滅
天上月.蝦蟇妖精敢作孽
湖中月.能使癡蟇蹤影沒
豈是蟾兔不如龍.不知龍有何祕訣
甓社湖中看明月.湖中天上雙皎潔
湛盧令我書大字.老來百事懶且拙
惟有作字氣如虹.寫罷森森清徹骨
神龍見之應驤首.共伴寒光千古揭
夜夜明月照我字.我字照湖兩相埒
更得湛盧著佳句.便與盂城成三絕
