衆峰來自天目山.勢若駿馬奔平川
中途勒破千里足.金鞭玉𩍐相迴旋
人言山住水亦住.下有萬古蛟龍淵
道人天眼識王氣.結茅宴坐荒山巔
精誠貫山石爲裂.天女下試顔如蓮
寒窗暖足來朴渥.夜鉢呪水降蜿蜒
雪眉老人朝叩門.願爲弟子長參禪
爾來廢興三百載.奔走吳會輸金錢
飛樓湧殿壓山破.朝鐘暮鼓驚龍眠
晴空仰見浮海蜃.落日下數投林鳶
有生共處覆載內.擾擾膏火同烹煎
近來愈覺世路隘.每到寬處差安便
嗟余老矣百事廢.却尋舊學心茫然
問龍乞水歸洗眼.欲看細字銷殘年
