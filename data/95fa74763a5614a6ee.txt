晴鳩不時鳴.雨鳩不暫歇
相去跬步間.屢見屐齒折
寒泥擁衰草.秋扇罷殘熱
今晨好風景.稍貸屋頭月
清光冷相照.玉豔滿金玦
喚客坐前窗.文字相澡雪
殷勤傍詩律.未暇了麴糵
瀾翻談經口.邂逅如意鐵
我歌君輒書.字字有行列
不須陛枑嚴.但要兵衛設
譬如南山石.瑑齒當井渫
真成一戰覇.未可三鼓竭
人生各涇渭.世事亦滕薛
高堂食肉人.兩馬方踶齧
何知緼袍底.猶有不安節
