城南遠人跡.蟲響最先秋
河漢橫疑近.星辰爛不收
露濃枝上月.風駛苑中籌
下直身田野.相忘世馬牛
市聲城郭夜.遙色草茅幽
寂莫容還往.文章得獻酬
天依閶闔轉.斗直未央留
清洛東輸海.夷門北拱州
寒燈知苦織.濁酒識窮愁
飽食容高議.蒼顔愧薄遊
黑貂寒事早.青史素心遒
附驥容吾鈍.黄金試絡頭
