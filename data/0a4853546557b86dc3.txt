春盡小庭花落.寂寞.憑檻斂雙眉.忍教成病憶佳期.
歌發誰家筵上.寥亮.別恨正悠悠.蘭釭背帳月當樓.
弱柳好花盡拆.晴陌.陌上少年郎.滿身蘭麝撲人香.
記得那時相見.膽戰.鬢亂四肢柔.泥人無語不抬頭.
夜久歌聲怨咽.殘月.菊冷露微微.看看濕透縷金衣.
我憶君詩最苦.知否.字字盡關心.紅箋寫寄表情深.
金鴨香濃鴛被.枕膩.小髻簇花鈿.腰如細柳臉如蓮.
曲砌蝶飛煙暖.春半.花發柳垂條.花如雙臉柳如腰.
一去又乖期信.春盡.滿院長莓苔.手挪裙帶獨裴回.
