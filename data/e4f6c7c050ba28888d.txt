東道出海陵.儲水得故濼
野雁若烟海.於焉避繒繳
去來迷春冬.唼喋識領略
于時臘將殘.篝火彼童弱
霜葭揚飛熛.敦迫海風惡
崑陵卷大地.電笑牽霆搏
翩翩隨陽侶.照影起虛愕
嗚呼犯蓬勃.騰踐劇殞雹
捎捎青雲翮.寒㶼謝寥廓
莫知孰奴王.百萬歸一爝
有叟家青溪.三日舉不涸
赤肉羅岡陵.腥血灑叢薄
商人爭行錢.烟艇紛飄泊
蓬茨未改故.十倍富前昨
翻笑任公子.釣鯨滄海角
