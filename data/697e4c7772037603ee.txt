東州女兒年十七.身在風塵如在室
紅腮綠領巧相宜.露浥海棠嬌滴瀝
態濃意遠畫不盡.對客無言却真實
濟陰縣令爲留連.樽俎相逢復相失
我讀古人書.又愛斯人美
既未能忘情.亦未能忘禮
以情敗禮禮之賊.以禮約情情有止
上不與汝礙崆峒之山.下不與汝隔滄浪之水
無山無水有城市.咫尺青樓三萬里
東家酒香噴蘭芷.對客醉歌而已矣
君不見魯國有男子.拒戶不開寧老死
