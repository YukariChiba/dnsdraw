今日幸無雨.天空出遙岑
行行不知疲.遂至春江潯
汲路轉籬落.人家在桑陰
平疇漲清波.隴麥如人深
溝畎戲鳧鶩.新蒲映浮沈
我生本樵漁.對此諧初心
風物豈不好.悲來自難任
胡塵暗中原.四海如驚禽
黄屋狩萬里.兩宫隔辰參
龍騰鼎湖闊.月晦星河深
宇宙有傾覆.兹游豈嶇嶔
消憂賴濁醪.太息誰能斟
