我宋百年間.人物兩漢上
堂堂司馬公.奧學邁舒向
廬陵祖韓孟.首以六經唱
升堂子曾子.功亦孟氏抗
荆舒徇偏見.晚拂天下望
斯文價金玉.表表足相尚
一編誰纂聚.百世得宗匠
晴窗一開卷.璀璨羅萬象
餘功墮毫穎.雲煙起千嶂
老我憂患餘.苦學殊少壯
適越資章甫.篋笥增冗長
之子秀儒林.筆力錦江浪
九原如可作.四子推輩行
殷勤特送似.或可起遺忘
漆園有傲吏.所樂在閒曠
插架有全書.引領祈拜貺
所志逍遥游.不受鵾鵬誑
他年子奮飛.榮問日休暢
濠梁如有意.回首問無恙
