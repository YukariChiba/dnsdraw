石友抱奇璞.朅來掾吾邦
昂然凌霄姿.莒鼎獨力扛
入幕有此士.諸人亮難雙
決事風赴谷.哦詩雨翻江
青衫裹妍骨.黑髮今眉龐
世無九方皋.誰識驪與駹
一朝解綬去.船鼓催逢逢
闔府少顔色.我心若爲降
倦游方閉門.寄傲但一窗
惜別不得餞.况能綴羊腔
明廷急才俊.召驛南逾瀧
森森鄧林枝.剪拔窮株樁
豈其飯牛戚.未作展驥龐
早晚對北闕.葉鐘發鯨撞
