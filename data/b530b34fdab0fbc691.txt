平生抱迂疏.舉世無兩箇
每爲饑所驅.奔走不可奈
嘗聞伯夷風.粗爾立頑懦
初試巖邑宰.再作侯藩佐
一麾來江湖.不容暖席坐
流行遇坎止.留落寓江左
軻毀遭臧倉.孔厄類陽貨
從來宦情薄.况已心力惰
二兒可應門.肯堂復肯播
東湖五畝宅.喜賦歸來些
林亭足遐觀.竹齋宜醉卧
自謂景物幽.絕唱無人和
朅來憩水濱.光淥靜無涴
一見羅夫子.道眼俱看破
始知蠛蠓飛.未識天壤大
萬竿旌旗林.五車牛馬馱
羨君如籍咸.媿我非白賀
續貂慙斐然.君恕毋督過
