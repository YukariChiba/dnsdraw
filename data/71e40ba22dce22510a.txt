閑適與康寧.山林只一人
風流兩晉舊.翰墨四朝新
五袴歌宣化.三盤載縯綸
垂楊閑意緒.華頂老精神
廣樂千齡會.溟波幾度塵
壺中留白日.庭下擁朱輪
荷嫩衣重製.蘭馨佩更紉
玉頹千日釀.俗蛻百年身
賦裏尋詞客.橋邊問應真
靈光猶在魯.商嶺謾逃秦
入社宜歸洛.休耕不起莘
騎箕渺何許.長嘯玉樓春
