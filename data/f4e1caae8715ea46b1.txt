重露洗叢菊.長宇流哀鴻
瞽月入九地.啞木號太空
老翁中夜起.清坐尋絲桐
兩片乾死木.和合藏深衷
七絃說妙義.十指揚春風
自古知音者.舜文周孔公
四聖洗憂患.琴與易道通
舜處嚚傲厄.文居君臣窮
二叔流讒言.陳蔡靡所容
物外有變逆.聖道當正中
感此悟琴旨.瞭然古人胸
置琴且勿彈.待我讀易終
