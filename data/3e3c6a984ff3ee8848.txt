劍潭百尺深.中有神物蟠
東流并山脚.鑿鑿穿巑岏
廣擬一葦航.聲戰兩耳寒
異哉黄頭郎.放棹隨飛湍
勢若從天來.千仞轉一圜
百里不及眴.孰與嶺道難
長篙信敏手.岸石如劍攢
江頭憚瘏痡.誰不謀所安
嗟嗟彼征夫.遭時棄師干
不裹馬革中.來葬魚腹間
壯士等死耳.此命良辛酸
僕夫第知免.笑言雜悲歡
寧知利害塗.倚伏如毫端
豈無跛男子.不救爲可歎
晏安有鴆毒.懷哉宜鑒觀
