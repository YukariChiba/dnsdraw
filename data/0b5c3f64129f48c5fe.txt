曉來新過雨.天宇肅以凉
横空跨綵虹.物被五色光
夜久羣動息.月出東南方
團團葉間露.皎皎瓦上霜
四月未全熱.清飈吹我裳
新橋跨長堤.下有百里江
月色萬古在.江流自奔忙
誰呼謫仙人.被髪下大荒
對月哦汝詩.臨流飲我觴
夜景信奇絕.茲游固難忘
天地多變態.况乃魑魅鄉
不如坐待赫日射屋梁.妖禽孽狐都走藏
