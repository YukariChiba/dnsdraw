維崧之顛仙所巢.凡卉不敢爭分淆
千年雙幹騰老蛟.露月沐浴風枝敲
雪霜貿貿青愈苞.天授非論地肥磽
翼而翔飛足而跑.倘輕來此遭譏嘲
偉哉兩鹿義漆膠.生鐵挺角銅爲骹
於菟可阱熊可庖.爾獨不受人鞭捎
如鳳在藪麟在郊.俯仰自得盤林坳
神雀亦喜辭黄茅.飛鳴豈復喧啁啁
丹葩照映山靈教.欲銜獻仙薦杯殽
南園胸中洞六爻.大藩鎮護無鳴髇
報穰祝畢停迎貓.行取相印符竹拋
長生陰德丹臺抄.我欲歌頌追雲璈
往壽此畫猶毫髾.阻修頼有精誠交
