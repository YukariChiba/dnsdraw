維舟山光步.却顧廣陵城
十里春風外.夾津芳草生
漁篷銜尾來.愧爾故人情
更卜連牀語.神房溫且清
語闌夜自久.淚燭剪復明
撤樽兀相視.酸涕流金纓
我本山海士.誤遭時網嬰
出身兩紀餘.何等爲浮名
矧此一分首.幾年當合并
離憂如驚瀾.蕩潏未易平
疏親繫遠邇.斯言出荒傖
音郵無禁限.勤訪白雲兄
