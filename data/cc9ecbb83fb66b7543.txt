出藩寵進白雲司.臺札仍欣得告歸
蘇子佩虎鈕.腰龜緺.列城旗鼓隨高牙
蘭亭一水近館娃.乃今衣繡先過家
秋風從此生蒹葭.舟五百里行荷花
西陵渡口曉㟏谺.飛樓想到期及瓜
恩先甘雨滿菑畬.訟逐筆止庭不譁
秦山千仞高無加.晝望蓬萊挹仙霞
鑑湖萬頃淼無涯.夜看牛斗乘星槎
平林摘筍崖擷茶.酒胾泉美而魚嘉
醒吟醉墨鬭天葩.此樂未可歲月賒
玉皇赭案香飄斜.匹馬赴召且復撾
民貧惠政空歎嗟.重見尨眉出若邪
