台殿參差聳瑞煙.桂花飄雪水潺潺.
莫疑遠去無消息.七萬餘年始半年.
桓玄舊輦殘雲濕.耶舍孤墳落照遲.
有個山僧倚松睡.恐人來取白猿兒.
玉像珠龕香陣橫.錦霞多傍石牆生.
辟蛇行者今何在.花裏唯聞鳩鳥聲.
愛陶長官醉兀兀.送陸道士行遲遲.
買酒過溪皆破戒.斯何人斯師如斯.
白薝蔔花露滴滴.紅苾芻草香濛濛.
田地更無塵一點.是何人合住其中.
