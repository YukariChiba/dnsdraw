出門看雪一萬里.閉門讀書一萬年
讀書只讀三皇後.看雪還看太始前
洪濛以還初紀異.鍊石補天灰滲地.人蟲森然盜元氣
介鱗日深蹄跡多.閫抉垠開奈若何
千山忽絕萬逕滅.宇宙鶻崙無璺裂
夜燈太極强披圖.清曉長淮初見雪
丁寧莫遣風日分.暫時大地皆瑶琨.我爾一醉瓊花樽
明朝山河各異色.獨在書生頭上白
