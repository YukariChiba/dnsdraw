李某崆峒人.生長西北蕃
赤鬢如蝟毛.僅能爲漢言
筋力勇自負.馬上带兩鞬
作賊十數年.身有百刃痕
泳河不用舟.羊革隨輕軒
危厄輒自脫.天幸尚得存
過壯忽自悔.翻然歸漢恩
徙家汾水陽.百口蒙輕溫
拜官隨立功.俄列上閤門
封侯未可量.專城誰復論
已見狄將軍.堂堂樞府尊
由來功名際.鵰鶚勝皇鵷
富貴百惡除.詎問鉗黥髠
豈與詩書士.履繩不敢奔
終身蹈薄冰.衆口猶喧喧
