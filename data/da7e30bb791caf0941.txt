賢哉邴曼容.出處知所據
官餘六百石.輒自移疾去
富貴非不懷.殆辱亦先慮
嗟我材下中.叨恩最蕃庶
堯庭納言職.軒野方明御
服衮作槐班.曳履南宮署
雖經斥免誚.尚玷高華處
徒有守直弦.何能借前箸
愚甘六馬對.讒恨三物詛
年來感衰疾.倦鳥思返翥
抗心望先哲.俯首慚昔譽
西景尚可收.歸轅未云遽
儻以人望人.期君或吾恕
