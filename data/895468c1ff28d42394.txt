淮山燒色起.陰剥應期約
開闢界限定.蠧根不藉钁
焦枯燼無蹤.艷陽春有脚
爆烈狐兔竄.驚迫魍魎爍
尖危騰斜燄.汊角迸横焯
死卉沸沉煙.遊雲避浮虐
入夜光尤皎.逮曉焮自若
蟄蟲潜穴散.猛虎奔淵躍
勢欲凌虚霄.倐忽風掠綽
熒熒斷續見.江流颺昭灼
青黄數宵隕.何在事采斸
逺客詫希遇.俯仰發嘆噱
斗杓指東寅.天公又斵削
霜氣逼衾重.對眠向溪閣
