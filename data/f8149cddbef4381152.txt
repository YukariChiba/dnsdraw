學書乃一樂.人或罕知趣
而我欲成癖.矻矻了朝暮
天資苦凡弱.師法非早悟
目力又已衰.怳若在煙霧
雖然日數紙.就視輒自惡
旁人謬慫惥.定未識佳處
右軍固神品.大令亦體具
嫡傳張與顔.尚未肯懷素
頗怪近世評.似爲米老誤
雄奇在風骨.隠括須法度
安得再少年.令我進一步
人高書乃高.此語俗子怒
