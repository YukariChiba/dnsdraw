具區吞滅三州界.浩浩湯湯納千派
從來不著萬斛船.一葉漁舟恣奔快
仙壇古洞不可到.空聽餘瀾鳴湃湃
今朝偶上法華嶺.縱觀始覺人寰隘
山頭卧碣弔孤冢.下有至人僵不壞
空餘白棘網秋蟲.無復青蓮出幽怪
我來徙倚長松下.欲掘茯苓親洗曬
聞道山中富奇藥.往往靈芝雜葵薤
詩人空腹待黄精.生事只看長柄械
今年大熟期一飽.食葉微蟲直癬疥
白花半落紫穟香.攘臂欲助磨鎌鎩
安得山泉變春酒.與子一洗尋常債
