三花兩花疏籬東.玉堂何似茅舍中
孤芳不受春風涴.千紅萬紫俱下風
羅浮夢斷孤山杳.寂寂誰躡二子蹤
謫仙天人霸梅國.騷壇萬仞奴羣雄
我交梅花二十冬.梅工於詩例合窮
我窮於梅詩更拙.豈無膏沐誰爲容
湘纍醒眼不相識.蘭芷未必臭味同
何時典衣買酒醉梅下.澆我磊落寫我悰
詩成閣筆對梅笑.此一瓣香爲梅翁
