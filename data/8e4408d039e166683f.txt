我不見蔡子.杜門十日餘
今日叩我門.滿手携瓊琚
鏗鏘寫我前.雜以貝與珠
我愕不知報.低頭驚且吁
讀畢致於懷.餘光溢衿裾
坐令簞瓢室.磊犖堆璠璵
我拙寡所合.甘爲不材樗
嗟君何所聞.屢枉長者車
我來淮南遊.靄靄子之譽
驊騮走千里.凡馬安能逾
奈予不自量.痛鞭而疾驅
常憂過所往.疲憊傷吾軀
願君少待我.且欲休吾駒
跳奔舍其羣.子樂誰與俱
俯身援其類.是亦仁之徒
不然但用我.畏甚將逃逋
何如少待之.效技供子娛
我無功名願.與世日益疏
反慕古沮溺.窮年事耕鋤
皇皇吾夫子.憂世亦勤劬
雖然竟何就.孰若安以居
人生各有懷.未用相賢愚
得樂願即止.安能較錙銖
又疑異所任.勞逸事亦殊
作歌以訊之.子意當何如
