何悟藏環早.才知拜璧年.翀天王子去.對日聖君憐.
樹轉宮猶出.笳悲馬不前.雖蒙絕馳道.京兆別開阡.
蘭殿新恩切.椒宮夕臨幽.白雲隨鳳管.明月在龍樓.
人向青山哭.天臨渭水愁.雞鳴常問膳.今恨玉京留.
騎吹淩霜發.旌旗夾路陳.凱容金節護.冊命玉符新.
傅母悲香褓.君家擁畫輪.射熊今夢帝.秤象問何人.
蒼舒留帝寵.子晉有仙才.五歲過人智.三天使鶴催.
心悲陽祿館.目斷望思台.若道長安近.何為更不來.
西望昆池闊.東瞻下杜平.山朝豫章館.樹轉鳳凰城.
五校連旗色.千門疊鼓聲.金環如有驗.還向畫堂生.
