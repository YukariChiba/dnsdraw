簇簇復亭亭.三峰卓杳冥
每思窮本末.應合記圖經
發地連宮觀.衝天接井星
河微臨巨勢.秦重載奇形
太古朝羣后.中央擘巨靈
鄰州猶映檻.幾縣恰當庭
鶴毳壇風亂.龍漦洞水腥
望遙通北極.上徹見東溟
客翫晴難偶.農祈雨必零
度關無暑氣.過路得愁醒
羽客時應見.霜猨夜可聽
頂懸飛瀑峻.崦合白雲青
混石猜良玉.尋苗得茯苓
從官知側近.悉俸致巖扃
