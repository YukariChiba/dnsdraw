往年君别去.上馬愁凛冽
今年見君面.揮汗驚執熱
吾曹雪點髩.忽忽值晚節
云何會心侣.乃作如許别
昨朝聞扣門.梳髪不暇結
開門問無恙.欲語聲屢咽
君家嬌小女.可念真玉雪
朝嬉繞君傍.忽作泡幻滅
念我溪堂老.誰能續此絕
嗟哉溪澗毛.瑣細不容擷
相逢顔未開.苦語心已折
吾人要解事.視世一蟻垤
共将煩惱緣.一付廣長舌
君歸数過我.不厭酒屢設
人生浪自苦.豈不愧前喆
