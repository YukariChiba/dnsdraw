我生本無生.安有六十五
生來逐世法.妄謂得此數
隨流登中朝.失脚墮南土
人言我當喜.亦言我當懼
我心終頹然.喜懼不入故
歸來二頃田.且復種禾黍
或疑潁川好.又使汝南去
汝南亦何爲.均是食粟處
兒言生日至.可就瞿曇語
平生不爲惡.今日安所訴
老聃西入胡.孔子東歸魯
我命不在天.世人汝何預
