胡風吹雁翼.遠別無人鄉.君近雁來處.幾回斷君腸.
昔奉千日書.撫心怨星霜.無書又千日.世路重茫茫.
燕國有佳麗.蛾眉富春光.自然君歸晚.花落君空堂.
君其若不然.歲晚雙鴛鴦.顧兔蝕殘月.幽光不如星.
女兒晚事夫.顏色同秋螢.秋日邊馬思.武夫不遑甯.
燕歌易水怨.劍舞蛟龍腥.風折連枝樹.水翻無蒂萍.
立身多戶門.何必燕山銘.生世不如鳥.雙雙比翼翎.
季秋天地間.萬物生意足.我憂長於生.安得及草木.
試從古人願.致酒歌秉燭.燕趙皆世人.詎能長似玉.
俯憐老期近.仰視日車速.蕭颯禦風君.魂夢願相逐.
百年夜銷半.端為垂纓束.
