嘗聞種德如種木.百年培壅猶不足
君看牛羊踐履地.豈有寸椽撐破屋
我方撮髮訪耆舊.已聞定國多陰德
崑峯薦璧淵出珠.天敕百靈介多福
後來源委誰導之.刊木濬川君有力
一官縛死不須說.天定勝人理則必
鵷鶵覽輝下其庭.一舉萬里羣鳥伏
我耕我穫我其食.夸者流涎疑者奪
桃李蔭繁春不留.瓊瑰夢斷月空白
煌煌貂冕侈殊渥.尚冀他時賁幽宅
死而不忘誰者是.嗚呼公乎妥沈魄
