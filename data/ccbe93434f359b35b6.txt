憶子去家日.南風始吹衣
今來日未幾.蠅蚊已群飛
思子兼晝夜.何啻如渴饑
喜聞遠客至.手自排荆扉
客送書一紙.翰墨子所揮
上言山居惡.夢寐接庭闈
次言服畎畝.禾黍膴已肥
其餘業文字.頗測幽與微
題詩在紙尾.語老意不非
我喜何所似.大似客得歸
我與子事親.未飽藿與薇
常苦去左右.辛勤治鞍鞿
子行何時反.我眼日已晞
應須畢秋刈.相見慰依依
