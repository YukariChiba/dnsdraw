酌君以江南臘釀之酒.祝君以古戎秋芳之蘭
餞君以慈恩千佛之筆.贈君以洪鑪九轉之丹
酒呼美祿壯行色.蘭取賸馥香人寰
筆將披腹寫今古.丹可換骨超仙凡
霜晴水瘦過灧澦.春和花發登長安
妙齡翰墨富摛藻.肯堂源委從巍冠
珊瑚文采世所貴.玉樹瀟灑人爭看
出門西笑著鞭去.郄林許我高枝攀
湘靈詩成看神助.論秦賦漢從容間
大對堯階丹地前.細陳蜀道青天難
已然遄往證屢惡.方來未艾憂多端
當思頭目我吳楚.罔忽腹背皆夷蠻
粒珠束桂楮爛賤.魚頳難赭嗟維艱
馬老伏櫪筋力盡.劍新出匣鋒鋩寒
維國大寶一箇信.維民司命一分寬
挽回線脈冀天鑒.生意庶可岷峨還
直須建策邁晁董.無愧名第聯歐韓
臚傳可卜慶雲見.會見喜色盈天顔
宮袍新賜鶡弁棄.晝錦歸博庭闈歡
鄉閭相賀寶坊又一瑞.益使天下欽湘山
