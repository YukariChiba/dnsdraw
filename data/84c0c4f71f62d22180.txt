後園堪寄賞.日日對春風.客位繁陰下.公牆細柳中.皎然
坐看青嶂遠.心與白雲同.韓章
林暗花煙入.池深遠水通.楊秦卿
井桃新長蕊.欄藥未成叢.仲文
松竹宜禪客.山泉入謝公.皎然
砌香翻芍藥.簷靜倚梧桐.韓章
外慮宜簾卷.忘情與道空.楊秦卿
楚僧招惠遠.蜀客挹揚雄.仲文
便寄柴桑隱.何勞訪剡東.皎然
