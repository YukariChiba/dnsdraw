我生髮半白.四海無尺椽
卞氏昔冠冕.子孫今蕭然
願以棟宇餘.救此朝夕懸
顧我亦何有.較子差尚賢
傾囊不復惜.掃地幸見捐
南鄰隔短牆.兩孫存故廛
松竹手自種.風霜歲逾堅
幽花亂蜂蝶.古木嘶蜩蟬
垂陰可數畝.成功幾百年
人心苦無厭.隠居恨未圓
得之苟有命.老矣聊息肩
畚土填隙穴.結茅苴漏穿
粗爾容偃息.豈復求華鮮
西歸信已乎.永雜孫陳編
