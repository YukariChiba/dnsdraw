神京鱗介腥衣裳.三精霧塞天地光
鼪啼鼯笑紛披猖.中分宇宙尊犬羊
誰其與者淪綱常.受計於虜扼我吭
王心凜凜天蒼蒼.以次來縛歸朝堂
自南自北諾已償.焉用與虜爲胥戕
爲讐報仇胡不臧.至今淮塹爲河湟
每觀王傳心摧傷.怒髮爲立膽爲張
皇畀予邑於祁閶.聞王有像北山岡
欲往從之潔予觴.簡書之言不我遑.今且去此何敢忘
牲肥酒香時日良.金戈鐵馬山茫茫
