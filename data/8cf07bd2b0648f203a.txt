隨牒久浮食.弛擔來卜居
鷦鷯一枝足.不羨飛天池
盥濯朱墨手.拂蠹理故書
識字非子雲.下帷慚仲舒
第喜宦情薄.未解歸思紆
對境有喧寂.即理無成虧
動以靜爲根.輪柅常相須
捷徑易傾覆.夷途固逶遲
巷南有廛隠.白玉不受緇
熟視眉睫間.容色常穆如
伯仲吹箎塤.北堂奉期頤
時亦踏街塵.意馬不外馳
見我床頭易.信我殊不癡
喜言雖溢美.老眼眩色絲
相期到妙處.不止奚囊詩
