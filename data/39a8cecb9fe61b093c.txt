新都玻璃江.下會東陽派
南圖俟扶摇.東首掉澎湃
千峰白雲粘.百道清泉灑
仳室舊樵貧.釣瀨老漁怪
桐君古仙居.稚川昔高邁
都忘語嘿殊.未覺高下隘
棲身傍冷門.吐口洗殘債
針石遠相粘.鹽卵危不壞
露翰倦孤飛.金波炯三桂
驚心歲月遒.過眼風雨快
感此桑扈鳴.春蠶續菅蒯
悠然耕田歌.早秧補葵芥
豈無田園念.未脫塵氛械
去來久無書.情愫不比畫
自慙榱桷材.曾螫蟲虺蠆
難將西山景.少補東隅敗
妻子累寒餓.文字欺聾聵
未酬醉鄉封.暫倒仙源界
蕭散縱孤騫.遊戲留一慨
他日對牀情.爲君作佳話
