北風凜凜吹月高.萬木夜作窮猿號
卧聽車馬赴塵土.愛此一室明秋毫
小爐著火晚收焰.短檠照坐寒無膏
主人忘言客亦嬾.更煩赤脚送茗盌
子雲事業本清浄.維摩方丈常蕭散
出游苦畏今日閙.歸坐略盡平生款
自知衰病損剛腸.只要文書遮病眼
公能却掃趁閑暇.渠自低頭費牽挽
明朝乘興尚能來.咫尺吾廬不嫌遠
