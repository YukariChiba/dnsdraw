來南百慮拙.所得惟幽尋
矧余玉雪友.共此丘壑心
江亭俯虛曠.穴室窮邃深
是時薄雨收.白靄籠青岑
棄筇追野步.卻扇開風襟
炎方豈必好.差遠鞞鼓音
且願海道清.莫問神州沉
徘徊惜景短.留滯畏老侵
昨遊感鶯哢.今至聞蟬吟
常恐官事縶.佳日妨登臨
避如逃學兒.汲汲貪寸陰
何因釋膠擾.把臂借入林
