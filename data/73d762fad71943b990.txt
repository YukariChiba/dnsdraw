翠圍至化成.七里幾千盤
肩輿掀濘淖.嘆息行路難
緣坡忽入谷.蜒蜿蒼龍蟠
孤塔插空起.雙柟當夏寒
飛屐到上方.漸覺所見寬
前山横一几.稻陂白漫漫
肥僧大腰腹.呀喘趨迎官
走疾不得語.坐定汗未乾
高人遺世事.跏趺穴蒲團
作此望塵態.豈如返巾冠
日落聞鹿鳴.感我平生歡
客遊殊未已.芳歲行當闌
