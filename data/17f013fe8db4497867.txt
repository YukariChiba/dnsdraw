天教傳百花.摶作小英明如花
住近桃花坊北面.門庭掩映如仙家
美人宜稱言不得.龍腦熏衣香入骨
維揚軟縠如雲英.毫郡輕紗若蟬翼
我疑天上婺女星之精.偷入筵中名小英
又疑王母侍兒初失意.謫向人間爲飲妓
不然何得膚如紅玉初碾成.眼似秋波雙臉橫
舞態因風欲飛去.歌聲遏雲長且清
有時歌罷下香砌.幾人魂魄遥相驚
人看小英心不足.我看小英心本足
爲我高歌送一杯.我今贈爾新翻曲
