少年誦公詩.諷詠忘日夕
晚爲湖外遊.適有耒陽役
仙人梅子真.邀我連轡策
蒼山環古城.幽路轉石壁
叢祠隠木末.古冢纍道側
衣冠尚唐制.金石存古刻
緬懷天寶年.綱紀絲棼劇
肅代雖中興.安史互攘賊
風雲暗宇宙.蛇豕莽區域
生靈困魚爛.廊廟鄙肉食
崎嶇兵戎閒.公亦屢顛踣
時危孰與持.忠憤氣彌激
烱烱心懷丹.蕭蕭髮垂白
興來謾吟哦.賦罷還歎息
區區杞人憂.此意誰復測
至今杜陵編.義與風雅敵
人亡遺像在.廟古爐香寂
庭花日日紅.階草年年碧
公身不可見.公心猶可識
惟餘耒陽流.與君共無極
