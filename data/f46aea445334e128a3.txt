車徐行.馬後馳.天寒遊子來盱眙
功名邂逅未可知.生身畢竟要何爲
既不起草黄金閨.又不侍宴白玉墀
何不夜投將軍飛.勸上征伐鞭四夷
滄海可填山可移.男兒志氣當如斯
安能生死困毛錐.八韵作賦五字詩
金牌郎君黄頭兒.有眼不忍重見之
志大才疎浩無期.逢人舉似人笑嬉
謂之癡人未必癡.喚作奇士何能奇
