池塘草生春尚淺.桃李飛花初片片
一尊花下夜忘歸.燈火尋春畏春晚
春風暗度人不知.滿園紅白已離披
江南春雨少晴日.露坐青天能幾時
折花只恐傷花意.携客就花花定喜
落蕊飄香翠袖中.交柯接葉燈光裏
雨練風柔雪不如.精神炫轉影扶疏
夜看飛燕勝朝日.月暗還須明月珠
美人勸我殊非惡.明日雨來無此樂
醉歸不用怕山公.馬上接䍦先倒著
