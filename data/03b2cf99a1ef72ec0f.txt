卒歲愔愔無地雪.三首新詩報明發
使君近作采石遊.勝踐傳聞驚久缺
亢陽便有欲雪意.和氣先期振巖穴
想見旌旗錦繡張.如從元君朝北闕
後携一老何奇哉.朱顔鶴髮超塵埃
噭呼江上來席上.迤邐萬古隨雲開
騎鯨仙人不敢避.玉鏡臺郎俄復迴
分明月下遇賞歎.將軍新自天邊來
逡巡落筆轟春雷.落花亂點荒池臺
沈埋蓁莽見一旦.名高此地真當才
從來不許說前輩.寄聲魚鳥休驚猜
直疑乘槎叩月窟.又若登臨望天台
酒行已徹更須酌.醉倒寧辭無算杯
卓然一段極則事.遣我擊節因誰催
