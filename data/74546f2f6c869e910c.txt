五谿妖蠻盤瓠種.穴狐跳梁恃餘勇
漢庭老驥聞朔風.兩耳如錐四蹄踴
南方毒霧堕跕鳶.五谿谿深軍不前
健兒六月半病死.欲渡五谿無渡船
將軍誓死心獨苦.本爲官家誅黠虜
誰知君側有讒徒.剛道將軍似賈胡
人生富貴一衰歇.會令薏苡成明珠
祁連高結衞青冢.文淵藁葬無人送
至今行客武溪傍.誰爲將軍一悲慟
