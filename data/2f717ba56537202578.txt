改歲風日好.出門欣得朋
復招里中彥.及此雲間僧
行行涉清波.斯亭一來登
徙倚綠樹蔭.摩娑蒼石稜
遥瞻原野春.仰視天宇澄
一水既紆鬰.群山正崚嶒
時禽悅新陽.潛魚躍輕冰
却念去年日.俯仰愁予膺
長吟斜川詩.日落寒煙凝
暝色變晴景.清尊照華燈
頹顔感川徂.稚齒歡年增
酒盡不能起.朱欄各深凭
