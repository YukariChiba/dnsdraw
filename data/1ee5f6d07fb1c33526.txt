昔者氣少鋭.狂走登泰山
東峰候海日.危磴躋天關
上攻秦漢事.遺文大碑頑
南浮九江會.廬阜幾往還
雙林到如家.瀑布聲潺潺
扁舟上湘水.南衡若屏環
巍閣坐杳靄.祝融費躋攀
幽尋恣所適.曾不虞辛艱
其餘林壑趣.可數皆班班
逮今歲十改.志氣日已孱
前時兩河吏.風埃走青綸
荆州乃澤國.自昔登臨慳
佳山到郢盡.平地千里閑
塵耳憶猿嘯.屐齒生苔斑
安得蒼翠姿.下落樽酒間
平生林丘志.未去心如瘝
去就不勇決.將見移文訕
