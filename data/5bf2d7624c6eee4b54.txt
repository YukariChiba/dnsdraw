舍南開小圃.土平如沃肥
去年種桃李.今年花離離
畦丁不解事.其傍樹雞栖
雨潤枝柯繁.風吹花葉披
頗乘風雨力.似欲桃李欺
桃李不自持.向人顔色低
客從何方來.指呼厲色辭
謂我同薰蕕.蒙昏其在茲
草木區以別.其猶異妍媸
再拜謝客意.黽勉事剪夷
桃李佳氣浮.欣欣如有知
老夫意猶惡.有悔不可追
大哉天地寬.含覆萬彙滋
美惡詎可齊.俱受一元施
援毫書其事.用貶小己私
