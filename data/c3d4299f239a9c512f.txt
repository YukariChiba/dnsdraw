初約山寺游.端爲怪奇石
那知雲水鄉.化作錦繡國
入門逕深深.過眼秋寂寂
隔竹小亭明.稠紅漏疎碧
山僧引幽踐.絕巘恣佳陟
三步綺爲障.十步霞作壁
爛如屏四圍.搭以帔五色
滿山盡芙蓉.山僧所手植
秋英例臞淡.此花獨腴澤
却憶補外時.朝士作祖席
是間萬株梅.冷射千崖白
舊游不可尋.雪枝半榛棘
