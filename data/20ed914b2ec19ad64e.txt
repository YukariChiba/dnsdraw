四月上泰山.石屏御道開
六龍過萬壑.澗谷隨縈迴
馬跡遶碧峯.于今滿青苔
飛流灑絕巘.水急松聲哀
北眺崿嶂奇.傾崖向東摧
洞門閉石扇.地底興雲雷
登高望蓬瀛.想象金銀臺
天門一長嘯.萬里清風來
玉女四五人.飄颻下九垓
含笑引素手.遺我流霞杯
稽首再拜之.自愧非仙才
曠然小宇宙.棄世何悠哉
