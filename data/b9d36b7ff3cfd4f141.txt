黄君求我古誠州.求之不得還西遊
所求易予胡不予.渠家自弄莊生舟
莊生傳之賈太傅.便將死生同浮休
我家舟子與渠別.中孚之象剛包柔
仰山俯澤乘巽木.藏離伏坎含坤牛
中間至虛若無物.實理備具非空浮
此在太玄首黄宮.其於參同居中洲
會通古今貫微顯.上下天地同周流
人將百年等浮漚.我以千載爲春秋
我言似大而非夸.人人皆有不自求
黄君不信謂予赫.我自姬孔君莊周
