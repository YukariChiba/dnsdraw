潘谷賣墨時.呂翁嘗過之
指授長生訣.舉世那能窺
但稱衆墨中.谷墨最珍奇
一旦內藥成.解去逃喧卑
忽忽期月後.來與丹元期
夜飲曉分手.丹元初不知
仍留墨數片.屬元付其兒
有兒旋其門.頂白元驚疑
細詰所以然.始知谷如斯
谷仙今幾年.谷墨今在兹
静言人間世.舟壑常密移
朱顔兀槁木.綠髪垂素絲
借令富貴極.畢竟将奚爲
谷乎真可人.得墨吾得師
