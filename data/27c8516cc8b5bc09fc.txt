苦雨思白日.浮雲何由卷
稷卨和天人.陰陽乃驕蹇
秋霖劇倒井.昏霧橫絕巘
欲往咫尺塗.遂成山川限
潨潨奔溜聞.浩浩驚波轉
泥沙塞中途.牛馬不可辨
飢從漂母食.閑綴羽陵簡
園家逢秋蔬.藜藿不滿眼
蟏蛸結思幽.蟋蟀傷褊淺
廚竈無青煙.刀机生綠蘚
投筯解鷫鸘.換酒醉北堂
丹徒布衣者.慷慨未可量
何時黃金盤.一斛薦檳榔
功成拂衣去.搖曳滄洲傍
