天長地久無終畢.昨夜今朝又明日
鬢髮蒼浪牙齒疎.不覺身年四十七
前去五十有幾年.把鏡照面心茫然
既無長繩繫白日.又無大藥駐朱顏
朱顏日漸不如故.青史功名在何處
欲留年少待富貴.富貴不來年少去
去復去兮如長河.東流赴海無迴波
賢愚貴賤同歸盡.北邙冢墓高嵯峨
古來如此非獨我.未死有酒且高歌
顏回短命伯夷餓.我今所得亦已多
功名富貴須待命.命若不來知奈何
