京東分東西.中劃齊魯半
兄來本相從.路絕一長嘆
前朝使者還.手把新詩玩
憐我久別離.卷帙爲舒散
誰言窮陋邦.得此唱酬伴
相逢傾蓋間.晤語何旦旦
宦遊少娛樂.纏縛苦文案
能於王事餘.時作楚詞亂
譬如近膏油.未肯忘濯盥
賢豪真勉强.功業畏繚緩
伊余獨何爲.舊籍西南貫
竊祿未遑歸.自笑嗟已懦
方當四海寒.戀此一寸炭
主倦客欲留.逡巡要奪館
奈何獨見收.軟言强溫暖
此意定難酬.還予授子粲
