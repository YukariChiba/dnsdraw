昨日新花紅滿眼.今朝美酒綠留人.
更宜明月含芳露.憑杖蕭郎夜賞春.
白雪翦花朱蠟蒂.折花傳笑惜春人.
請君白日留明日.一醉春光莫厭頻.
雲髻鳳文細.對君歌少年.萬金酬一顧.可惜十千錢.
玉管傾杯樂.春園鬥草情.野花無限意.處處逐人行.
聞道中山酒.一杯千日醒.黃鶯似傳語.勸酒太叮嚀.
紅袂歌聲起.因君始得聞.黃昏小垂手.與我駐浮雲.
相勸醉年華.莫醒春日斜.春風宛陵道.萬里晉陽花.
碧綠草縈堤.紅藍花滿溪.願君常踐蹋.莫使暗萋萋.
萋萋巫峽雲.楚客莫留恩.歲久晉陽道.誰能向太原.
歲酒勸屠蘇.楚聲山鷓鴣.春風入君意.千日不須臾.
