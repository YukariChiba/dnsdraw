西山石腳盤如城.芙蓉峰插龍泉精
有客高臥青雲層.孤吟自作太古聲
古聲無味淡如水.今人有耳甜如餳
君不見登高山.泛流水.子期已沒不復生
幾世幾年無此耳
恨君不到蒼巖陰.不見此客搖頭吟
千崖萬壑羣動息.相知唯有清泉音
春風捲野濃如波.着人如醉將奈何
幾時見我銅鞮陌.爲唱襄陽拍手歌
