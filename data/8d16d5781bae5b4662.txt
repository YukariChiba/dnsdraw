韓生高才跨一世.劉項存亡翻手耳
終然不忍負沛公.頗似從容得天意
成臯日夜望救兵.取齊自重身已輕
躡足封王能早寤.豈恨淮陰食千戶
雖知天下有所歸.獨憐身與噲等齊
蒯通狂說不足撼.陳豨孺子胡能爲
予嘗貰酒淮陰市.韓信廟前木十圍
千年事與浮雲去.想見留侯决是非
丈夫出身佐明主.用舍行藏可自知
功名邂逅軒天地.萬事當觀失意時
