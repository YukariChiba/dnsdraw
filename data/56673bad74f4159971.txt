落日岸葛巾.晚風吹羽扇
松間野步穩.竹外飛橋轉
神功鑿橫嶺.巌石得巨片
直渡千人溝.下有微流泫
岡巒蔚回合.金碧爛明絢
緬懷異姓王.負擔此鄉縣
長逢胯下辱.屢乞桑間飯
誰謂山石頑.識此希世彥
凜然英氣逼.屹起猶聳戰
他年萬騎歸.父老恣歡宴
錦繡被原野.金珠散貧賤
竇融既入朝.吳芮空記面
榮華坐銷歇.閱世如郵傳
惟有長明燈.依然照深殿
