汎汎兮吾舟.沛吾乘兮東流
東流兮何之.有美人兮天一涯
烟杳杳兮南徐.雲連連兮北固
海何爲兮清明.江何爲兮流注
彼美人兮山之曲.鎮龍關兮轉陰軸
約束海若兮呵水馮.夏不苦雨兮冬不疾風
汙邪穰穰兮海沂阜豐.我民報事兮罔有不恭
采秀實兮山巔.擷芳馨兮澗底
霜秈兮水芒.蕙肴羞兮椒糈
神之格兮樂享.惚蜿蜿兮來止
