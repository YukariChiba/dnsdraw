菊載種農經.不見詩三百
周官敘鞠衣.一言僅可摘
黄華紀呂令.落英餐楚客
伯始飲得壽.桐君書探賾
移根候萌動.需時當甲拆
我羨柴桑里.敢希履道宅
不種兒女花.朱朱與白白
閲譜品雖多.求栽地恐窄
揠苗助其長.抱甕溉以澤
朗詠黄爲正.流播風傳格
寒香紫茁蘭.晚節銅柯柏
相繼早梅芳.一笑巡簷索
