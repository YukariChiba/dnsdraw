前日揮輕扇.今日御重衣
重衣御則已.仍驚朝雪飛
數峯起天末.練練生光輝
有如老大臣.正色立玉墀
風自山椒來.凜凜折我髭
馬上久駐目.感此良慘悽
一昏復一曉.冉冉歲月移
憶昨大觀初.我始垂髫兒
倏忽一彈指.面目生權奇
今朝天上雪.宛作山中姿
豈免三十年.侵我兩鬢垂
况此甲馬動.憂端宿肝脾
何當撥百憂.采采山中芝
一洗稻粱氣.攝身凌霏微
春花與冬雪.俯視造化爲
去去宜努力.所幸今未衰
