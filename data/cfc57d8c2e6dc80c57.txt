瀟灑藏修處.琴書與畫圖.白丁門外遠.俗子眼前無.
楚楚臨軒竹.青青映水蒲.道人能愛靜.諸事近清枯.
盡日衡門閉.蒼苔一徑新.客心非厭靜.悟道不憂貧.
白屋懸塵榻.清樽憶故人.近來疏懶甚.詩債後吟身.
閑客幽棲處.瀟然一草廬.路通元亮宅.門對子雲居.
按劍心猶壯.琴書樂有餘.黃金都散盡.收得鄴侯書.
寂寥荒館下.投老欲何為.草色凝陳榻.書聲出董帷.
閑雲長作伴.歸鶴獨相隨.才薄知無用.安貧不自危.
