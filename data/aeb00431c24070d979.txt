漆雕未能信.陽甫免歸居
理以逍遥得.材由濩落疏
狹才輕勢利.小隠幸林廬
藿食由來事.茅茨不願餘
南檐容曝日.側徑喜携鋤
筋力吾如此.功名世有諸
憶初干萬乘.徒步謁公車
投射東堂策.歸來北闕書
先鳴煩指日.弱羽愧吹噓
雲雨非人力.泥塗亦詔除
江湖輕乘雁.鐘鼓陋鶢鶋
有道翻羞卷.迷津幸遂初
幽棲謝車馬.至樂狎樵漁
述作稱狂簡.誰能問起予
