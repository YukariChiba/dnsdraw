少年公子麒麟種.使者選之來入貢
文章到處是青錢.談笑有時飛白鳳
留連太學滯遠業.歎息南陵發歸夢
黄河一葦浩將往.太行諸山森欲動
上堂嘉慶拜庭闈.入戶壎篪迎伯仲
幕中濟濟盡應劉.筆下翩翩皆屈宋
四者能并蓋已難.一尊可飲何妨痛
老夫久客興愈闌.公子遠行情所重
爲見應劉借問看.惟有月明千里共
