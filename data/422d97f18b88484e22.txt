嗚呼嘉叟今信死.哭君寢門泪如水
我初入都不妄交.傾倒如君數人耳
籠燈蹋雪夜相過.劇論懸河駭鄰里
地爐燔栗美芻豢.石鼎烹茶當醪醴
上書去國何勇决.作詩送君猶壯偉
十年偶復過都門.君方草制西垣裏
鬢鬚班白面骨生.心頗疑君遽如此
西來例不候達官.每欲寄聲中輒止
隻雞絮酒縱有時.雙魚素書長已矣
生前客屨紛滿户.身後人情薄於紙
懸知海內莆陽公.獨念遺孤爲經紀
