我有一泓水.清明如鑑開
妍醜自來往.曾不留纖埃
靜而涵萬古.動時濡九垓
人與我同得.是名爲靈臺
胡乃忍蕪穢.漂淪良可哀
當知克己如汲井.汲去汙濁清自回
洙泗淵源初不息.河洛流派空爭猜
爲學工夫孰大此.莫翻波浪驚兒孩
昌黎脩綆志徒苦.瘦島轆轤用未該
請觀朱子方塘喻.要識源頭活水來
