長安初見君.君頷微有鬚
後於河內逢.秀峻美髯胡
又會在桐鄉.談時多孟盧
寧書得天然.鐘王不能奴
荏苒三十載.邂逅遇京都
朝接北扉飯.暮應西垣呼
坐中如夢寐.相語故人無
昔由處士召.胸懷開廟謨
今看髭已白.議論恥非夫
拜章陳時事.皆與相意符
其識固不淺.其用當亦殊
人多惜老大.我復歎羈孤
終朝重相笑.爲君傾酒壺
