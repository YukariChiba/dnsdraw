正士如正色.恥與俗競妍
老成信遲鈍.阿婆曾少年
斯人寄閒地.宇宙豈贅駢
向來馳天壤.誰者相愚賢
我欲從之遊.每恨不得前
茲行本尸祝.代庖誤當筵
高軒既枉過.妙語亦盈編
受施不知報.力疾可復牽
風雪久爲虐.江湖長蛟涎
天豈困男兒.地闕東南堧
惟有皎潔姿.不受寒暑煎
勉子加餐飯.行行盍仔肩
時哉有通塞.道豈隨變遷
願將釣竿手.一爲公執鞭
