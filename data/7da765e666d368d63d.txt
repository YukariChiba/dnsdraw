朝車走轔轔.暮車走𨌠𨌠
黄埃蔽車輪.赤日爍車屋
靡論遠與近.安問疎與熟
賢愚各有求.往返相磨轂
我馬不出門.我蹟亦以跼
心慕中樂賢.道義聞且宿
其言清而新.其貌古不俗
書可到二王.辯可折五鹿
往見未爲勞.定交然後篤
惠詩何勁敏.對敵射銅鏃
穿楊有舊手.驚雀無全目
强酬非所當.宜將弓矢速
