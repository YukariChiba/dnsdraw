我爲福堂游.破屋占城市
城中幾萬戶.所識一林子
蓊然衆木中.見此真杞梓
未爲棟梁具.且映風日美
子之於爲學.其志蓋未已
上欲窮經書.下考百代史
發而爲文詞.一一當俊偉
夫豈效鄙夫.念彼不念此
今來赴行朝.學已優則仕
窮通决有命.所願求諸已
聖賢有明訓.不在於青紫
丈夫出事君.邪正從此始
