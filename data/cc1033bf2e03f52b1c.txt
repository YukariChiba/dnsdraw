嘉魚薦宗廟.靈龜貢邦家.應龍能致雨.潤我百穀芽.
蠢蠢水族中.無用者蝦蟆.形穢肌肉腥.出沒於泥沙.
六月七月交.時雨正滂沱.蝦蟆得其志.快樂無以加.
地既蕃其生.使之族類多.天又與其聲.得以相喧嘩.
豈惟玉池上.汙君清冷波.可獨瑤瑟前.亂君鹿鳴歌.
常恐飛上天.跳躍隨姮娥.往往蝕明月.遣君無奈何.
