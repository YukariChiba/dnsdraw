謂雲本無心.企望乃爾奇
謂雲果有心.百變端爲誰
豈憐此翁愁.一出怡悦之
横截千嶂平.高擎一峰危
銀城突嵳峨.玉海浩渺瀰
或爲群龍矯.或作孤鶴飛
卷舒閑有態.去來倐無時
滃滃覆松頂.靄靄映水湄
带雨過僧窗.和月傍釣磯
豈惟困畫工.吾詩固難追
惟當與之盟.畢世相娱嬉
忍饑固易耳.此友不可欺
