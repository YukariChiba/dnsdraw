五更風摇白竹扉.整冠上馬不可遲
三家陂口雞喔喔.早於昨日朝天時
行雲弄月翳復吐.林間明滅光景奇
川原四望鬰高下.蕩摇蒼茫森陸離
客心忽動羣鳥起.馬影漸薄村墟移
須臾東方雲錦發.向來所見今難追
兩眼聊隨萬象轉.一官已判三年癡
只將乘除了吾事.推去木枕收此詩
寫我新篇作畫障.不須更覓丹青師
