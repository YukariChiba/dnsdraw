我謂蓬瀛客.清切不畏炎
及觀秋興篇.無遠此窮閻
乃知天地大.節候無愛嫌
寒不爲富減.暑不爲貧添
向者遭蒸炊.靡不同炮燖
西風吹雨至.凉氣何纖纖
霈然沃萬物.不更畢宿占
紈扇捉苦倦.盤冰得仍厭
蠅癡驅又來.蚊嚵喙猶尖
絺衣不復浹.醅醪壓初甜
客有憎壁蝎.客有困靴襜
一以磔爲喜.一以嬾自謙
唯有螭頭人.朝立宮殿簷
盛誇樓觀高.又極星斗瞻
予慙異羣公.歸意如陶潛
自念菊將坼.復思禾可鎌
舂禾作釀熟.獨邀影與蟾
此樂雖易有.彼榮安得兼
