哲匠昔締構.文榱面清池
回環水光合.左右雲容披
蒼烟限壘斷.空碧盈軒垂
蕙綠不待染.荷圓皆中規
戲魚觸新藻.幽鷺翹空坻
初筍半遺籜.殘跗猶抱枝
我來冰未泮.倏此亙炎曦
節物一以換.余懷焉獨怡
內慚固陋質.本乏廊廟姿
印綬紛璀錯.旌旄森陸離
林狙裹華黻.野鹿駭金羈
負山力已竭.傾日心空疲
知此危殆辱.斯言非我欺
橫琴不成調.慷慨念歸期
