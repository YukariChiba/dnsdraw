邑政易墮.我方在行
挽袖柅車.交遊至情
兩君玉峙.表表國士
下榻傾倒.有賢公子
我介三子.匪同而和
提衡掖挽.交口孰何
月堂之評.罙久未改
匿瑕振過.茲焉有待
卜夜之飲.輟驪駒章
顧雖情鍾.河魚未康
作吏則疎.羨人報政
彼益者友.工藥我病
低昂達窮.冥心所遭
獨喜故人.往偕仙曹
摇摇脩程.烱烱初度
眷言顧之.矯首雲路
胡不小留.共頹醉山
胡不更僕.共譚孔顔
西睇歸帆.徙倚悽切
去留之間.仙凡斯別
