我登妙峰亭.欲訪德雲師
春陽被原野.濉渙含流澌
未復桃李色.稍增松桂姿
孑孑東來檣.冉冉將安之
萬物委天運.此身免奔馳
悵然懷舊遊.一丘覆茅茨
清冷久沮洳.文雅空頹隳
提携二三子.醉倒春風吹
不見妙峰處.安知德雲期
南遷久忘反.有獲空自知
歸來覽新構.恍然發深思
遠行極南海.此地初不移
酌我一斗酒.盡公終日嬉
德雲非公歟.相對欲無詞
