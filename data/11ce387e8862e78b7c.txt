四海尊方嶽.常推朔鎮雄
陽爲中夏勝.陰與北胡窮
孕秀賢豪出.宣靈造化通
斗乘天位正.乾發帝基隆
盛畜嚴凝氣.橫障廣莫風
舉頭瞻峻極.危坐壓崆峒
殖物資坤德.栖真固坎宮
星躔函畢昴.祀典軼王公
俗仰良材富.年隨喜澤豐
左肱揮渤澥.右股跨獯戎
地險祠庭革.時平戍壘空
嵐光朝撲黛.寶色夜舒虹
有藥皆奇種.無花不異叢
層巔健雕鶚.怪穴老羆熊
肆覲儀雖闊.斯民望未充
何時清大漠.封牒紀宸功
