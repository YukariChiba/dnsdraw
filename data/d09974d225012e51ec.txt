杉棚已絕筆.復得雲錦書
况當既望後.一鏡懸空虛
恍然玉堂上.乘鶴來須臾
君健勝我健.我臞甚君臞
人事有離合.尺牘莫相疎
老驥不忘騁.老耕不忘畬
筆硯易乾澀.時時要喣濡
井汲去泥鮒.清冽用有餘
自君之往矣.我懷久不舒
久聞畬齋君.插架富名都
欲往鵁鶄市.讀書借其居
我曾見其文.鼎臠出帥初
何年澂齋老.道我問其途
