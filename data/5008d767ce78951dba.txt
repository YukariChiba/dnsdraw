人生多憂虞.此語傳自古
詩書不賙饑.士亦倍齟齬
憶子少年時.落筆敏風雨
自言名家駒.朝冀夕秣楚
那知十載後.敗甑不炊午
括囊經濟策.鬰鬰卧環堵
呻吟誰與伴.壞壁響饑鼠
長松要霜雪.念子果如許
窮通何必較.人世幾寒暑
生前千駟馬.身後一丘土
那知五君詠.老魄棄大數
安得彭城生.從旁證吾語
