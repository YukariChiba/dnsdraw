公家常匆務.退食用寢訛
相思雖勞勤.書問不能多
時雨光萬物.開雲見羲和
乾坤有美意.畎澮未盈科
凱風吹南榮.官槐綠婆娑
鷾鴯將其匹.來巢自成家
於物無譏嫌.人亦不誰何
眷言生理拙.無地牧雞鵝
丈人春秋高.雛鷇勤摩挲
在公每懷歸.安得借明駝
畏塗失無鄉.酌海持一蠡
平生朱絲繩.寂寞長生窠
故人纍纍去.宰木上女蘿
生存半白首.會面阻山河
趙侯秉金玉.不與世同波
從容覺差晚.鄙心寄琢磨
外物良難必.歲寒不改柯
