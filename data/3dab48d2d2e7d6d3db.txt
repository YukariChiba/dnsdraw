有美人兮山之陽.步秋翠兮搴孤芳
姿綽約兮瑩冰霜.珮珊珊兮摇明璫
婉相顧兮袂載揚.聞語笑兮春風香
口授余兮長生方.將俾爾兮壽而康
黄鵠舞兮白雲翔.殷空半兮鳴琳琅
隔一水兮遥相望.欲往從之兮無津梁
天風吹髮兮毛骨凉.萬籟發兮響笙篁
恍身世兮俱相忘.驚夢幻兮意自傷
覺山川兮阻且長.感遊子兮思故鄉
白露滴兮月在牀.五湖秋晚兮木葉黄
蘭可佩兮荷可裳.仰天一笑兮歌滄浪
