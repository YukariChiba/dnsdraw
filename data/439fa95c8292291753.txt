念昔始觧事.結交少年場
一生徒苦辛.兩鬢今成霜
頗亦恨晚歲.始得同舍郎
邂逅笑語間.仿彿芝蘭香
朝吟共棐几.暮歸霑餘觴
忽奉太室祠.共薦房俎羊
曉陪奉常班.瓊珮參翺翔
只今坐齋宮.夜雨誰對床
王事間何闊.咫尺遙相望
聊持鷓鴣椀.爲澆冰雪腸
五字忽鼎來.古錦翻詩囊
無力攻長城.有眼驚夜光
跂彼笑織女.不復成報章
何當畢祠事.共上南山岡
更約顔李蕭.一笑同徜徉
