風行水上初如織.任使蕩雲高沃日
屏翳歇去馮夷歸.本體湛然無損益
風本無形不可畫.遇水方能顯其質
畫工畫水不畫風.水外見風稱妙筆
清泉道人乃了此.筆下淵源心自得
斜斜一字淺可揭.渺渺橫灘晚尤急
規模上繼蜀兩孫.妙處直度吳諸戚
老夫老矣不觀瀾.但愛漪漣才咫尺
面牆注目風蕭蕭.漁浦西興待晚潮
縱貧那肯拆波濤.還渠并州快剪刀
