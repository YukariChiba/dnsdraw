悶見有人尋.移庵更入深.落花流澗水.明月照松林.
醉勸頭陀酒.閑教孺子吟.身同雲外鶴.斷得世塵侵.
冥心棲太室.散發浸流泉.采柏時逢麝.看雲忽見山.
夏狂沖雨戲.春醉戴花眠.絕頂登雲望.東都一點煙.
不求朝野知.臥見歲華移.采藥歸侵夜.聽松飯過時.
荷竿尋水釣.背局上岩棋.祭廟人來說.中原正亂離.
