世間潢潦生蝌斗.聞說西池歲時久
不應朝滿夕已除.秋至先衰等蒲柳
知公旁觀久技癢.聊試他年膏苗手
泥塗不忍海波臣.畚鍤故煩牛馬走
嘗聞汝水行地底.出沒川原無不有
濺濺忽作寫盤珠.盎盎俄承注牀酒
清涵荇藻更姿媚.明燭鬚眉見妍醜
巢蓮永無龜曳尾.雨花定有魚頒首
使君佳政盡如此.說尹遙知不容口
何由步屧逐春風.作社慇慇就田叟
