天與雲鶴情.人間恣詩酒.龍宮奉采覓.澒洞一千首.
清如南熏絲.韻若黃鐘吼.喜於風騷地.忽見陶謝手.
籍籍九江西.篇篇在人口.芙蓉為芳菲.未落諸花後.
所知心眼大.別自開戶牖.才力似風鵬.誰能算升鬥.
無營傲雲竹.琴帙靜為友.鸞鳳戢羽儀.騏驥在郊藪.
鏡湖春水綠.越客憶歸否.白衣四十秋.逍遙一何久.
此身無定跡.又逐浮雲走.離思書不窮.殘陽落江柳.
