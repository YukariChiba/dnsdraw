九關何爲視荒荒.鵷鷺不汝爲津梁
剛風一上九萬里.我豈無因來帝旁
君看玉皇香案上.臣有抹月批雲章
春秋自與易表裏.九師三傳俱亡羊
人言夫子身九尺.我謂椽筆聊相當
斯文豈不妙一世.如御琴瑟思更張
大夫人今八十六.百拜上賜千秋觴
朱旛皂蓋映華髮.鼓舞萬籟爲笙簧
如聞民病思藥石.可忍歲饑無稻粱
行行不待勤報政.會有詔書來未央
