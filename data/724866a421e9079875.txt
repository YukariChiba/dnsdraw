水在盤盂中.可以鑑毛髪
盤盂若動揺.星日亦不察
鏡在臺架上.可以照顔面
臺架若動揺.眉目不可辨
精神在人身.水鏡爲擬倫
身定則神凝.明於烏兎輪
是以學道者.要先安其身
坐欲安如山.行若畏動塵
目不妄動視.口不妄談論
儼然望而畏.暴慢不得親
淡然虗而一.志慮則不分
眼見口即誦.耳識潜自聞
神焉黙省記.如口味甘珍
一遍勝十遍.不令人艱辛
