端居無所聊.稍復治文字
南堂冬日明.窗戶暖可喜
圖書羅滿前.意覽不由次
聊收靜者趣.以亂憂人思
亭亭當軒竹.使我長嘆喟
封植苦不早.顔色頗憔悴
勁節亮不改.虛心如有遲
緬懷江夫子.循道久不試
邈然高簡姿.不受世俗累
一官才復進.左謫良何亟
德義我所珍.軒冕安能貴
長嘯汝水濱.濁醪日自釃
效陶有新篇.翼孔著高議
弦琴坐虛室.默與古人值
顯晦一其心.淡然天淳粹
思之不可見.暑謝寒已摯
諒非對此君.茲懷何由慰
