嗜書如嗜酒.知味乃篤好
欲辨已忘言.不爲醒者道
使君青箱家.文史裝懷抱
平生名教樂.雙旌不滿笑
忽乘雪溪興.來檥秦淮棹
丘亭客漂泊.夜夜短檠照
人云太癡絕.我自斲輪妙
今朝檣竿起.昨夢繞閤皂
云有百尺樓.歸寄北窗傲
滴露紬朱黄.拂塵靜緗縹
想當呻畢時.寧復羨騰趠
古心千載事.俗眼詎能料
蕭灘富還往.取友必同調
一張復一弛.釀秫助歌嘯
