藝籍燔祖龍.斯文就淪喪
帝矜黔首愚.諸雋出相望
揚馬操宏綱.韓柳激頹浪
建安妙謳吟.風概亦超放
玉繩带華月.艷艷青冥上
奕世希末光.經緯得無妄
兒曹獨何事.詆斥幾覆醤
原心良自誣.猥欲私所尚
螳螂拒飛轍.精衛填溟漲
咄咄徒爾爲.東海固無恙
鵷鸞日彫滅.黄口紛冗長
投袂睇層霄.茲懷誰與亮
