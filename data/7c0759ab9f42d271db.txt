漢家候神館.奉詔穰沈災
解纓就齋幕.恍若躋蓬萊
雲羅絓朝舄.露掌承仙杯
衆真拱象帝.寶宇正崔嵬
爐烟薰太虛.重陰爲之開
單枕不成寐.俗魂自驚猜
心迷坐忘術.萬慮無根來
天雞殊未鳴.霜雁有餘哀
借問麋鹿姿.云胡塵國台
構極謝隆棟.裨山劣纖埃
上慚稷契名.下愧丙魏才
惟餘止足戒.臨路空徘徊
