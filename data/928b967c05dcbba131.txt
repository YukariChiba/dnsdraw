江風獵獵吹客衣.水生鱗甲舟行遲
今年江上春信早.剩有梅花開北枝
問之今日是何日.三百六旬當歲除
翩翩鷗鷺定笑我.欲得一飽甘奔馳
二星移次照鶉尾.繡衣持斧生光輝
摐金伐鼓聲震動.鷁首破浪開黄旗
三宮萬壽帝出震.周家磐石先諸姬
外分符節用肺腑.丞相與國同安危
書生白頭不解事.佐一小壘將何爲
少年側目望雲漢.欲與鸞鳳俱翻飛
草黄驥病絡頭老.自笑意行身不隨
人生虎鼠在用舍.未用以此相瑕疵
兒曹婚嫁雖未了.此心久與青山期
天無老眼不可問.哦詩莫作商聲悲
