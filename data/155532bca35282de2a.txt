潭溪梧竹堆.無地浮高蔭
暑中猶未佳.袒膊俯清深
急雨翳幽芬.空山落啼鵀
村醪得舊燒.時果出寒沈
醺然三日醉.是鄉絕呵禁
巖風故吹醒.偷逸嫌太甚
人生唯一真.擾擾萬緣滲
斯遊不屢尋.老境恐遂寖
窺樽有餘波.捫腹猶可飲
澹蟾如曉色.渺渺長空浸
常憂景過清.浮雲忽飛譖
酣歌金石號.慷慨君獨任
俾予酬對之.祇作寒蟬噤
吾惟善咍臺.忘形卧相枕
