我友李仲孫.飭身一何介
被服古衣冠.昂然偉而怪
開軒蓬戶中.紉蘭以爲佩
布袍揖公卿.脫幘卧江海
方其得意時.天地不能礙
荷鋤入深林.剪薙發幽薈
清芬動窗壁.蕙若連光彩
君看紫綬翁.腰垂黄金带
璜珩錯琚瑀.印章如斗大
步趨踏龍尾.鏘然中音會
豈如此香草.擢秀繁霜外
秋風落萬木.臭味久逾在
我思軒中人.免食三斗艾
夢寐欲見之.一往清鼻界
