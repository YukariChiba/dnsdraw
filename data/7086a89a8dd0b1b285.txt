洪濤翻金堤.冀州變泥塗
哀哉百萬室.所憂半爲魚
流穴接道路.呻吟交里閭
若無慈仁長.安使疲疹蘇
子在新密時.治聲溢西都
大水無麥禾.閔然若疾痛
不忍使者求.建言解其粗
邦人喜更生.老幼歡以呼
繩墨制奸吏.弦歌訓諸儒
復新卓侯廟.慕用已不誣
今者河朔行.豈其易然乎
彼將譽所試.况子材有餘
但恨治者小.百里爲區區
割雞用牛刀.孔聖所歎吁
賢者必愛民.民活心乃愉
幼學長行之.固爲聖人徒
位下非所恤.勉哉寧君軀
