曉動人語喧.門開探騎發
冠蓋相後先.烟塵互明滅
出城寒寺靜.蒼松带餘雪
驅馬傍前廡.投鞭坐僧榻
畏風依蒲團.擁裘學趺結
曈矓曉日昇.逶迤旆成列
到官今年五.踽踽幾持謁
執板手有痕.脫冠頂無髮
將迎迹愈多.應接面常熱
野性素曠蕩.人事苦羈紲
久願整歸駕.渡汾尋舊轍
躬耕望雲岑.築室俯清潏
