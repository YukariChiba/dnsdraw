麻侯昔爲萊子國.海濱漁人獻文石
云是秦始皇帝東巡碑.二十一字李斯迹
桑田變海岸爲谷.此石亦沈滄海側
浪翻水轉石段空.偶存數尺非人力
文章雖傳失首尾.猶與史記無差忒
字形訛缺非昔時.蟄龍病虺相排迮
念昔屬車八十一.氣如虎狼食中國
方士獻策通神仙.諛臣奮筆夸功德
始皇未死名已滅.秦地初分石皆泐
邇來似覺天意然.欲令後世羞其惑
君不見夏禹九鼎傳三王.末年乃隨殷社亡
時平往往暫一見.龍文玉鉉曾無傷
聖賢作事宜萬代.事非聖賢多立壞
