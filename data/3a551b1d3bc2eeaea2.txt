揚州勝地多麗人.其間麗者名月真
月真初年十四五.能彈琵琶善歌舞
風前弱柳一枝春.花裏嬌鶯百般語
揚州帝京多名賢.其間賢者殷德川
德川初秉綸闈筆.職近名高常罕出
花前月下或遊從.一見月真如舊識
閑庭深院資賢宅.宅門嚴峻無凡客
垂簾偶坐唯月真.調弄琵琶郎爲拍
殷郎一旦過江去.鏡中嬾作孤鸞舞
朝雲暮雨鎮相隨.石頭城下還相遇
二月三月江南春.滿城濛濛起香塵
隔牆試聽歌一曲.乃是資賢宅裏人
綠窗繡幌天將曉.殘燭依依香褭褭
離腸却恨苦多情.輭障薰籠空悄悄
殷郎去冬入翰林.九霄官署轉深沉
人間想望不可見.唯向月真存舊心
我慙闒茸何爲者.長感餘光每相假
陋巷蕭條正掩扉.相攜訪我衡茅下
我本山人愚且貞.歌筵歌席常無情
自從一見月真後.至今贏得顛狂名
殷郎月真聽我語.少壯光陰能幾許
良辰美景數追隨.莫教長說相思苦
