好詩無音律.至文難言說
學之無他術.先要心路絕
兀坐送清晝.萬事付一拙
如是三十年.大巧自發越
萬象赴陶冶.百怪乞提挈
興來忽運筆.妙處無前哲
古來翰墨士.外此別無訣
明也江南來.俊氣方烈烈
乘潮觀海門.入越探禹穴
須從言外參.莫向紙上竊
此方吾必秘.爲子輕漏洩
慎勿語俗子.只可自怡悅
