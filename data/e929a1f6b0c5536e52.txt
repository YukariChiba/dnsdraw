朝來青霞城.洶涌爛銀闕
悠然眄天宇.晶瑩欲冰徹
虚空無表裏.白照混日月
九區絕纖塵.爽氣爭栗冽
初疑騫林境.琢玉墮飛屑
人間出靈苗.頃刻皆秀發
不知皇季氏.羽衛森幢節
剛風振長空.襟珮劇飄瞥
真仙足按地.險穢盡平潔
坐令三千界.一洗聲利熱
偉哉此遐觀.曳屐到濛越
池臺静相照.澒洞失坳垤
仰窺乾坤大.未信東南缺
要須風露腹.始稱此清絕
安得垂天鵬.一跨眇空闊
