儒生習氣非偶然.出入文史東西家
掃除凈盡如宿草.春風一夕已復芽
子方妙年有奇氣.我已種種成蒼華
文章百巧坐一窮.無地可學東陵瓜
擩嚌山色吞湖光.凜凛尚可驅百邪
子昔自云有仙骨.夢騎青螭籋飛霞
要與李杜高頡頏.下視餘子窘可嗟
寒燈夜語耿不寐.似覺冰雪生齒牙
頗言室有法喜妻.幸是元無翁可撾
何如從吾巢雲巔.共訪葛洪學丹砂
