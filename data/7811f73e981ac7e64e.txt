四月未全熱.麥涼江氣秋
湖山處處好.最愛湓水頭
湓水從東來.一派入江流
可憐似縈帶.中有隨風舟
命酒一臨泛.舍鞍揚櫂謳
放迴岸傍馬.去逐波間鷗
煙浪始渺渺.風襟亦悠悠
初疑上河漢.中若尋瀛洲
汀樹綠拂地.沙草芳未休
青蘿與紫葛.枝蔓垂相樛
繫纜步平岸.迴頭望江州
城雉映水見.隱隱如蜃樓
日入意未盡.將歸復少留
到官行半歲.今日方一遊
此地來何暮.可以寫吾憂
