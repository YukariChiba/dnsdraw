有偉千人傑.能爲萬里遊
挂帆春背雁.問驛夜驚鷗
道路空留滯.文章莫暗投
九疑生雨遍.三峽带寒流
采藥青神觀.題詩白帝樓
乾坤供爛醉.星斗照閑愁
漢已歸蕭相.天難壽武侯
詞人頭欲雪.壯士淚如秋
中下猶須策.西南夙倚籌
有錢書盡買.滅虜志終酬
猿破高唐夢.龍馴灧澦舟
行人定安穩.夏近可歸不
