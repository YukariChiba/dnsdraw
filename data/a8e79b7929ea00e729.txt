卜式與弟貲.如塞無底竇
其愛止弟耳.親舊竟何有
二疏得賜金.盡以散親舊
但可施一時.安能繼其後
然於簡編中.耿光白如晝
鄧侯功名姿.穎脱蓋天授
分財贍族人.約劵規永久
君看純孝心.履狶先履瘦
紛紛窶人子.懸鶉露兩肘
雨雪抱兒女.扣門易升斗
鄧氏豈無貧.炊烟滿蓬牖
安知寒微中.不復生奇秀
陰功雖無形.報應捷於口
此風起頹俗.能使薄者厚
作詩附家傳.想見爲拊手
