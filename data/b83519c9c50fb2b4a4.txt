君家當盛時.畫戟擁朱戶
中書十八年.清明日方午
形容畫雲閣.功業載盟府
中庭三槐在.遺迹百世睹
子孫盡豪俊.豈類世寒寠
胡爲久邅厄.黽俛受侵侮
往來兩都間.奔走未安土
願言解纓紱.歸去事農圃
嘉禾根未拔.且忍俟甘雨
拂衣走東皋.此語吾不取
聊復放襟懷.清談對僧麈
躬耕未可言.知田顧乃父
