君家世德胄.富貴出謙受
泠然禦寇車.爲君駐戶牖
初訝鼓清薰.與客破宿酒
又疑建溪風.碾聲出兩肘
細視碧玉架.蓮梗轉雙手
遂令青田鶴.奮翼揮莫後
因知心匠妙.殆與造物友
人生土宇內.孰不涉煩垢
有物能渾成.既耦不以九
坐使塵沙劫.熱惱如拉朽
惟君韻高秀.人譽不容口
述作協穆如.亦莫祕關鈕
願君均此施.清凉被馳走
他時贊南風.爲佐虞舜壽
