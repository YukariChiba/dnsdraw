三峽束江流.崖谷互吐納
黄牛不負重.雲表恣蹴蹋
吳船與蜀舸.有請神必答
誰憐馬遭刖.百歲創未合
柂師浪奔走.烹彘陳酒榼
紛然餕神餘.羮炙火肉爭嘬嚃
空庭多落葉.日莫聲颯颯
奇文粲可辨.高古篆籕雜
村女賣秋茶.簪花髻鬟匝
襁兒著背上.帖妥若在榻
山寒雪欲下.虎出門早闔
我行忽至此.臨風久嗚唈
