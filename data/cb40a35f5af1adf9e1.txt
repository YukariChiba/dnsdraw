城南兩佳士.英躔名硉矹
相之妙才具.玉筍班中闕
胡爲彯長纓.去去事輗軏
舉之登詞壇.龍虎榜未揭
歸循南陔蘭.不使芳馨歇
胸中蟠五車.一一思英發
有中清廟瑟.審聲知度越
我來貳銀菟.接袂俱墨髮
情期膠漆堅.門受車馬謁
筆陣幾鏖戰.君盈我先竭
別來勤相思.十日倏飄忽
遲明蒙囂塵.畢景邁崷崪
躋高怯肩輿.挹秀欣拄笏
泉清甘著齒.巖幽冷縈骨
西風涌波瀾.極望際溟渤
是中三神山.縹緲雲出沒
問津舊乘槎.引舟今捨筏
俛首傾縹瓷.獨醉徑兀兀
起看天宇開.詩成走郵卒
歸歟及中秋.高樓共嘉月
