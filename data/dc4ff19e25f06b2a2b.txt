一被浮名誤.旋遭白髮侵
裴回戀明主.夢寐在秋岑
遇物唯多感.居常只是吟
待時鉗定口.經事壓低心
辛苦文場久.因緣戚里深
老迷新道路.貧賣舊園林
晴賞行聞水.宵棊坐見參
龜留閑去問.僧約偶來尋
望喜潛憑鵲.娛情願有琴
此生如遂意.誓死報知音
上德憐孤直.唯公拔陸沈
丘山恩忽被.螻蟻力難任
作鑒明同日.聽言重若金
從茲更無限.翹足俟爲霖
