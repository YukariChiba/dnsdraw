春色徧遠道.寂寞閩中行
碧水何渺渺.白雲亦英英
離人不可望.日暮芳洲情
黃鶴有逸翮.翹首白雲傾
欲爲山中侶.肯祕遼天聲
藍縷真子褐.葳蕤近臣纓
以茲奪爾懷.常恐道不成
吾門弟子中.不減惠休名
一性研已遠.五言功更精
從君汗漫遊.莫廢學無生
忍草肯搖落.禪枝不枯榮
采采慰長路.知吾心不輕
幻情有去住.真性無離別
留取老桂枝.歸來共攀折
