小妓攜桃葉.新聲蹋柳枝.妝成剪燭後.醉起拂衫時.
繡履嬌行緩.花筵笑上遲.身輕委回雪.羅薄透凝脂.
笙引簧頻暖.箏催柱數移.樂童翻怨調.才子與妍詞.
便想人如樹.先將發比絲.風條搖兩帶.煙葉貼雙眉.
口動櫻桃破.鬟低翡翠垂.枝柔腰嫋娜.荑嫩手葳蕤.
唳鶴晴呼侶.哀猿夜叫兒.玉敲音歷歷.珠貫字累累.
袖為收聲點.釵因赴節遺.重重遍頭別.一一拍心知.
塞北愁攀折.江南苦別離.黃遮金穀岸.綠映杏園池.
春惜芳華好.秋憐顏色衰.取來歌裏唱.勝向笛中吹.
曲罷那能別.情多不自持.纏頭無別物.一首斷腸詩.
