萬里蒼山麓.陽華古洞天
晨光迎海日.晝暝入溪烟
穴窾蛟龍蟄.峰巉鬼魅鎸
初筵堂半闢.末勢霤孤穿
玉乳垂虛竇.金沙引漫泉
欄危浮絕壁.庋迥跨遙川
隠約燒丹竈.橫斜種玉田
劌桐魚燭燭.撾石鼓鼘鼘
翠羽岩蕉靜.玄幢石桂圓
捫穹藤黝糾.襯步草茵綿
暫止蘇門嘯.來因葉縣仙
籃輿收弱屐.桂檝盪輕舷
勝賞平生興.尋幽最可憐
奇遊陵宇宙.班坐馥蘭荃
谷鳥酤新釀.松風韵古弦
祇應銷永晝.何用蠹塵編
蔣賦初無得.元銘久更妍
留連資曠士.吟詠屬高賢
塵土閑中厭.山林老更便
臨分凉月白.回首正依然
