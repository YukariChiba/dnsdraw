我行無所詣.悠揚信舴艋
愛此綠樹村.捨棹度小嶺
路窮忽披豁.怳然得異境
蒼玉立萬峰.清鏡渺千頃
更爲西南行.聊破春晝永
遙看秀邃處.疑足事幽屏
一崦果可人.奇石插碧井
鏘鳴若環佩.其味復甘冷
徘徊不忍去.照我鬚鬢影
須臾日穿林.井靣光炯炯
古今勝絕意.正用一笑領
安得絕世喧.於兹慕箕潁
