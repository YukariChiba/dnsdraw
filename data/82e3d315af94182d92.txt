采采山上葛.攀藤步巖幽
上山逢虎狼.下山逢獼猴
歸來絺綌之.藕絲香且柔
織成一片雲.精絕鬼工愁
入笥獻君王.貢職民當修
君王不自惜.持以奉仇讎
西施被服之.俱是越國尤
吳王抵掌笑.於越吾何憂
飛書益封地.謂越吾諸侯
嗟爾采葛伴.辛苦勿嘆愁
天道有乘除.苦極行當休
吳王沉醉姑蘇上.半夜不知吳國秋
