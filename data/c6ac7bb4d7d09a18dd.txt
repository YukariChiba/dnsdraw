天台瓊臺標奇狀.赤城瀑布懸千丈
中有高人混姓名.不向迷塗隨得喪
閑尋棋侶過清溪.靜撥雲根種紫芝
八卦爐中調姹女.三田宮裏守嬰兒
太平天子秉乾籙.內寧外肅均百福
直符受事紫微宮.三捧靈文降黄屋
沖漠玄臺集九真.清浄洪基化兆民
祥風拂袂來幽谷.志士乘蹻朝玉宸
相見開懷忘歲月.因論微言鑒毫髮
萬壑流泉岸不枯.四時春煦花常發
却避紅塵思舊麓.空羨冥鴻歸勢速
囊中御製寵行歌.好與黄庭同誦讀
