朔雪沒寒蕪.嚴威等羣木
東君惜江梅.先與借微燠
造物逞新奇.亭亭付幽獨
天然氷雪姿.不許鉛華凟
疎影浸澄波.斜枝度修竹
奇標含春容.清致漫山腹
夜月耿扶踈.寒風來馥鬰
素艷等瓊瑶.真香笑蘭菊
昨宵風雨顛.遺英滿平陸
憑誰望蒼天.榮枯何太速
凌晨眠霜林.餘芳猶五六
不厭終日看.尚可供詩目
