水從靈澗來.清泚不可汚
經過我亭下.妙見涓涓處
見處事如何.欲說豈無路
百丈生潮頭.一勺本性具
經紀大地間.形勢中國著
江漢荆襄望.河渭關洛固
衡山折底柱.觸石堆灧澦
沄沄三千丈.瀁瀁四海布
豈有不巖阻.盈科演然去
豈有不隄防.潤下渙無住
畇畇青山田.渺渺均𣼩注
蕩蕩白虹舟.飄颺任奔翥
來者無終窮.濟者無量數
周流造化功.妙體不競愫
寄語觀水人.事不在章句
