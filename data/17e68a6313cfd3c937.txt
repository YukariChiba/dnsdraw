去年登斯亭.江山照尊俎
眼中十年舊.一笑便爾汝
今年登斯亭.春風糝花絮
故人渺天末.雲海滯鱗羽
尺素相濡沫.耿耿不我與
壁間指舊題.珠玉暗塵土
良辰豈易得.陳迹空處所
眷言繼高韻.寸縷慚織組
嘉我二三子.肴核佐玉醑
歡然爲傾倒.落日爭起舞
丈夫貴適意.窮達付出處
洛陽真小兒.顧慕涕如雨
江流無日夜.而此獨不去
何須數歲月.俯仰亦今古
