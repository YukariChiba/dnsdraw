公詩律嚴如用兵.江淮草木先知名
少當千人掃文陣.晚策百勝攻愁城
詩壇老將天下傑.筆倒三江流萬折
時將妙句吐長虹.李杜文章光不滅
由來事業師伊周.詎止博識窮九丘
星列丹墀藹華望.月昇金掌陳嘉謀
脫冠歸來雙鬢改.任爾功名爭好采
揮絃月下奏高山.擊楫波間哦小海
方今祝網仁如商.聖賢相逢治具張
鶴書旁午詔多士.不以椳闑遺寸長
如公豈得栖林壑.焉問曉猿驚索寞
歲晚方諧魏闕心.官閒不減商山樂
湖上春來花惱人.我不憂貧依富鄰
朋友膠漆古來事.願言握臂追雷陳
