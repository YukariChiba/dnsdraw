妙喜寄鍼穎.大空浮海漚
翛然一環堵.安住有至游
內觀如寒龜.無縛浪自囚
外遊如渇鹿.逐焰無時休
安知至游處.不止亦不流
廣文來東南.持節十四州
江海見函丈.雲林入衣裘
平生山水國.不滿一轉眸
高堂坐隱几.笑遣車下牛
虛簷白日静.顧眄九極周
是中有至樂.可以忘春秋
却來觀世夢.聊復憂人憂
