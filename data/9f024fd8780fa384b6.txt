茲辰欲有適.軒車偶來駸
劚苔北村南.荒竹晴窗陰
接語未及久.相邀指叢林
澗行任詰曲.巖眺經嶔崟
于時春早暄.生意見草心
紅紫寂未動.萬山蒼翠深
伊予夙好遊.忽忽老見侵
孤興尚衡霍.遐思或巫黔
况此近居里.而能盍朋簪
裂石發悲嘯.沿流引清斟
捫蘿復忘疲.古洞窮幽尋
豈無聲利痼.見笑山水淫
人生本來浮.世故未易任
蘚崖拂前題.俛仰已昔今
我法姑用我.睠言屬同襟
