我生譬天星.睍睆但空譽
學經羞輪扁.常恐老竄句
南游上會稽.弱冠肆遠步
便當期汗漫.如鳥鎩修羽
入宮又獨晚.謠諑遭衆嫮
坐令平生交.室冷氈不具
君公牆東客.清鑒美無度
風期山水意.千載見此遇
定疑丹青仙.方我以癡顧
豈繄才自疏.閱世真異趣
伐柯理無遠.要以一馬喻
古人本不死.方寸有佳處
三年禹河曲.日見車馬渡
何知謝剝啄.黄土衣易污
無人尚有子.獨載城下路
功名喧口實.簪組託肺腑
請看缾罌滿.取躓病不去
脫黏窺本初.須子遺所寓
怵迫倦東西.林間尚寬裕
