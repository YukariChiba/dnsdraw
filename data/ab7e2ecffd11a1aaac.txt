楊賜嶽所挺.嚴武金天晶
二子爲時出.顧我非炳靈
維嶽鎮四方.氣秀天骨青
巀嶭立千仞.力能産公卿
降神詠崧高.讖緯仍反經
取象到執珪.譎怪如洞冥
平生笑窮奇.立語心自驚
我質培塿耳.胸中固崢嶸
誰言華岳高.我山摩玉京
是中所包藏.丹碧參瑰瓊
平居蟄雲雷.飛雨溢四溟
此豈真有之.落筆紛縱橫
發我文物祕.象渠膏澤傾
太華屹不摇.我山身載行
