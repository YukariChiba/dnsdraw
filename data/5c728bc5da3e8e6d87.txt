阿瞞恃姦雄.挾漢令天下
惜時無英豪.磔裂異肩踝
終令盜坏土.埏作三臺瓦
雖云當塗高.會有食槽馬
人愚瓦何罪.淪蟄翳梧檟
錫花封雨苔.鴛彩晦雲罅
當時丹油去.實非謀諸野
因之好奇士.探琢助揮寫
歸參端歙材.堅澤未渠亞
章侯捐百金.訪獲從吾詫
興亡何復論.徒足增忿罵
但嗟瓦礫微.亦以材用捨
徒令瓴甓餘.當擅瓊瑰價
士患德不修.不憂老田舍
