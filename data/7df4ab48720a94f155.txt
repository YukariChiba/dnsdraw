江頭三老風檣急.詩叟欲行還却立
剛腸不解兒女悲.肯爲別離襟袖濕
翰墨場中空白眉.宦游不遂休奔馳
平生訥室有秘訣.持以贈君君可歸
靜而無譁氣方定.清而寡慾心自正
耳根毀譽等風波.眼界枯榮俱泡影
得此還家雖退藏.被褐懷玉中含光
踏破青鞋行萬里.猛省昨非今近是
但看污瀆有靈龜.莫道蹄涔無尺鯉
