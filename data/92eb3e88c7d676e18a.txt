陳平智有餘.周勃勇無敵
兩人相提衡.終復漢社稷
梁公柱石姿.獨立謝羣力
匡居多直言.薦士有深畫
既扶将頽運.復起未然策
事業兼二子.浩然雪霜白
偏材戒獨往.特達見令德
誰謂十世遠.風義猶不隔
末孫何支離.畎畝有餓色
明詔問樂鄉.布衣列士籍
名垂天壤間.氣使懦夫激
聞君商聲歌.更若出金石
