鷄啼午方停.蟬噪暑未秋
寓居雖市近.適意如林投
可人誰能來.王徐真勝流
王居近官道.樹林間田疇
徐居復何如.老木蔭濁溝
我往必竟日.不爲有魚留
我有長安行.食謀非道謀
王郎上冢去.决焉問吳舟
令弟饑所驅.迤邐從此由
徐郎獨不出.于世罕所求
念當爲此別.要歷山寺幽
令弟既泣女.我亦病未瘳
是事且若此.其他當罷休
中秋與重九.預作離闊憂
惟其梅花時.醉之此山頭
