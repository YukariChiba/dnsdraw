高爲峯嵐下濤江.極目森秀涵蒼凉
始知著色未造極.壹似醜女施鉛黄
驚泉駭石聚幽怪.巨楠穹柏蟠老蒼
鹿門寺.華子岡.是耶非耶遠莫詳
疑聞鍾聲起晻靄.似有帆影來微茫
陌窮渡絕雪滿坂.馿鞍釣笠分毫芒
炎曦亭午試展玩.坐覺煙雨生縑緗
古來絕藝必名士.俗史辟易安敢當
大年脂粉米老狂.先朝僅數燕侍郎
吾聞汾陽子.貴購父畫一筆不許它人藏
矮屏短軸已可寶.况此四幅垂華堂
嗚呼主人謹護守.神雷鬼電或取將
