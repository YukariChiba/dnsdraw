金鑾天仙才.滲漉膚寸管
由來風騷將.要出江謝遠
一生忠孝心.倫匹世所罕
曩聞奉安輿.駕言得茲館
喜先行輈動.榮入綵衣暖
他年逝波痛.故國松楸眼
春暉草心盡.日力烏哺短
銀鈎壁間字.刺落歸粉板
捉衿來孰復.如渴釂斝琖
顧我幺麽姿.辱公披沙揀
波瀾泝沿闊.藻火止覘矕
公今青雲上.功業壯圖滿
此詩落人間.鼎味纔一臠
