哲人嘆逝川.志士悲廩秋
流光不暫停.忽忽歲欲周
凉飆襲迥野.飛霜皓盈疇
華林失鮮輝.奔谿殺湍流
萬化儻日徂.吾生難獨留
而我苦不樂.彷徨復何求
世途多軌轍.今行非昔謀
徒遵耿耿意.齟齬固莫投
時乎不再來.豈余敢懷尤
王道炳日星.歷聘疲軻丘
歸歟既改旆.浩然亦回輈
寂寞甯子歌.棲遲長卿遊
客嘲徒自解.天問終不酬
長揖未免烹.說難竟遭囚
行藏或大謬.聖賢共悠悠
含思疚憤積.念往川途脩
煌煌青春姿.蹉跎恐茲由
諒非宏達觀.那能齊百憂
