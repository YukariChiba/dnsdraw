君不見樵人王翰畫山水.一夜風雷揭窗紙
又不見長沙洞清畫龍蛇.滿軸煙雲翻撚指
二子相去數百年.筆端妙意誰能傳
雙溪道人何所授.一見筆法堪齊肩
筆一淡.輕煙映出垂楊岸
遠山依約有還無.斜照不紅秋水漫
筆一濃.黑雲萬疊翻狂風
江天日暮暗煙靄.天地星斗皆昏朦
瀟湘詩人不解語.被君吐作無聲句
何時覓取綃一縑.寫我英姿伴煙雨
