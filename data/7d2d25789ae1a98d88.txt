卧閣偏州獨老夫.三年化盡白髭鬚
故人始得班荆語.督府相觀剖竹符
舊學翰林君子澤.雄文策府列仙儒
蛟龍莫作池中物.老驥幾爲轅下駒
腰底印章馳傳乘.道傍冠蓋棄關繻
黄金上冢家相樂.文弩迎官吏疾驅
甲子可憐同步武.光陰稍覺近桑榆
掛車正爾思前路.畢娶由來異壯圖
笑謔會須矜此酒.分飛何必待長塗
側身東望艱梁甫.猶冀君家有隻鳬
