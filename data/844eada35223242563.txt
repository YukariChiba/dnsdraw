畫工神品今代無.祁岳一脈傳醉胡
幾年傲睨不落筆.乘興掃出赤縣圖
今君所寶亦第一.我疑神遇非有筆
青林紅葉晚未暝.遥山遠水秋一色
五猿踞石相因依.兩猿挂樹松枝低
仰睇側顧麞善疑.其二行齧如不知
昔人畫馬師廐馬.畫山直付居山者
野猿不馴麞易驚.邈影渠能寫閒暇
草露空荒遠刀几.即今放麑誰氏子
山蜂負毒不足憐.盍貸蠨蛸留報喜
