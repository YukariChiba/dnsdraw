浮雲無定着.乍合還分離
廓開萬里天.好是無雲時
我懷苦蕭屑.多感不自拾
奈何情所親.容易成南飛
秦人雖受寶.睨柱誰瑕疵
空能九賓賞.終負連城歸
此道固有命.如君應未遲
且從淮上游.霜濃蟹螯肥
載取一樽酒.里門相扶携
笑語欲難背.古人良可期
開編若對面.謔浪尤相宜
皎皎澄漢月.森森瓊樹枝
燕地重郭隗.吳兒輕陸機
曉來猶薄露.會見高風披
