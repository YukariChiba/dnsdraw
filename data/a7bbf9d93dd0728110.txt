高人不受塵土侵.三年浙江藏何深
久閑物理有相復.歷城官事森成林
乘時斂散逐十二.鞭撻逋負徒哀矜
一杯相屬未嘗得.百畝歸去將安能
潛逃雖出知者後.黽勉尚見仁人心
歸期忽告三月尾.强留不顧千黄金
河豚雖過鱸鱖在.粳稻正插風雨淫
酒肴勞苦罄鄰里.期會迫隘思僚朋
山川吳越我所愛.扁舟佗日要追尋
滯留未用便相詫.半年歲月行駸駸
