李師琴紋如卧蛇.一彈使我三咨嗟
五音商羽主肅殺.颯颯坐上風吹沙
忽然黄鍾回暖律.當冬草木皆萌芽
郡齋日午公事退.荒涼樹石相交加
李師一彈鳳凰聲.空山百鳥停嘔啞
我怪李師年七十.面目明秀光如霞
問胡以然笑語我.慎勿辛苦求丹砂
惟當養其根.自然燁其華
又云理身如理琴.正聲不可干以邪
我聽其言未云足.野鶴何事還思家
抱琴揖我出門去.獵獵歸袖風中斜
