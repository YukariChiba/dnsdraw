日出起盥櫛.振衣入道場
寂然無他念.但對一爐香
日高始就食.食亦非膏粱
精麤隨所有.亦足飽充腸
日午脫巾簪.燕息窗下牀
清風颯然至.臥可致羲皇
日西引杖屨.散步遊林塘
或飲茶一醆.或吟詩一章
日入多不食.有時唯命觴
何以送閑夜.一曲秋霓裳
一日分五時.作息率有常
自喜老後健.不嫌閑中忙
是非一以貫.身世交相忘
若問此何許.此是無何鄉
