庭下青書带.書带瑞康成
康成還遁世.行藏理則明
六經具縑冊.儒先效勳績
誰知百世下.其功明且亟
易首純乾稱六龍.六龍御天風雲從
書始唐堯大中世.蕩蕩如天莫可蹤
詩則二南淵且奧.春秋賞罰王道通
禮樂灰於秦火酷.然其遺意和且雍
漢儒掇拾無遺力.兀守章句非從容
二京之末康成出.六經將出逢此翁
然而本無超俗姿.猶寄視聽於盲聾
豈如先生一理貫.洞照六籍羅心胸
歷數帝王如一二.天地由我方全功
仲尼春秋欲成日.麟出魯郊殊超軼
孔道大哉雖不用.所感亦大非凡質
區區一康成.書带瑞已形
先生非此比.況茲道既行
當使麟鳳輩.雜沓更縱橫
