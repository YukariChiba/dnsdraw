常晹厥咎何.君相疚朝夕
愧莫慰羣黎.凄其望三白
是心與天通.昨夜平地尺
簑笠在東阡.耰耡在西陌
忍待明年飽.欣及吾事隙
海宇正無塵.草木亦煥赫
遥知紫宸朝.千官手加額
溫綸粲龍光.賀牘交馬跡
銜枚懸瓠城.仗節居延澤
獨擁藍關馬.共飯滹沱麥
更願吾君相.對此念忠赤
當今挾纊溫.恩意到疆埸
有士如有年.要豈旦日積
袁安自甘寢.掃軌無過客
