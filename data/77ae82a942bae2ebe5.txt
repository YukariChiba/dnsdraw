與君相見古並門.眉目炯炯清而溫
天涯流落十年事.但指白髮俱忘言
當時射策探月窟.想騎八駿超崑崙
我時蹇步謾追逐.一蹶不復驂車輪
豈期末路肯相顧.漂母頗亦哀王孫
青衫塵土百僚底.忍饑不解安田園
壯心消盡憂患在.乞憐何異從丘墦
君才雅爲清廟器.未肯碌碌爭乘軒
聊從州縣事下考.要爲慈母時平反
吾庸多矣願自愛.舍魚不取從熊蹯
