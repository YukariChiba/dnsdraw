秦皇寤寐茅盈語.銳意長生欲輕舉
徐福藥就仙骨成.雲海茫茫但延佇
東西日月秋復春.海變桑田更幾人
忽思重看舊寰宇.驂鸞直下江淮濱
布衣野叟不耕藝.自向琳宮操祓篲
祕語親書悟世人.一坐忽驚三十歲
淮南奉道聞真蹟.命使扁舟訪消息
畫手從來獨擅長.一見仙風心自得
歸來目斷蒼烟垠.三尺生綃醉墨翻
軸上神翁不解語.彷彿白鶴乘孤雲
海陵相望一千里.嗟我塵勞未云已
授書圯上會有期.誠心願取黄公履
