賣酒高安市.早歲逢五秋
常懷簡書畏.未暇雲居遊
十載還上都.再謫仍此州
廢斥免羈束.登臨散幽憂
鄉黨二三子.結束同一舟
雨餘江漲高.林薄煩撐鉤
積陰薦雷作.兩山亂雲浮
雨點落飛鏃.江光濺輕漚
笑語曾未畢.風雲遽誰收
舟人指松檜.古剎依林丘
老僧昔還住.晚飯迎淹留
食菜吾自飽.饋肉煩賢侯
嚴城迫吹角.歸棹隨輕鷗
聯翩閱村塢.燈火明譙樓
肩輿踐積甃.塗潦分潛溝
居處方自適.未知厭拘囚
