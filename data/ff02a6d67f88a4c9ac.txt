釋越來妖艷.窮吳事儁遊
笑談遺廟社.繪罽及山丘
鵷宿離宮瓦.龍移別浦舟
楯陳金制巧.床瑩玉光浮
破雨驚楓落.馳煙入虎流
蓴羹摘千里.荷蓋擁長洲
緩緩花開陌.彎彎月照州
輕風香逕暖.微步屧廊幽
紅喜鱸堪切.黄嗔蟹不收
池痕測朝夕.鄉思屬溫柔
祇顧山銜日.何知餌带鈎
味於重處減.心記捧時謀
鯨鬣翻溟渤.金星犯斗牛
六千君子銳.二八國人憂
泰伯三稱讓.姑蘇一戰休
共沉那有井.獨墜苦無樓
人去扁舟遠.僧來野寺修
宮烏今駭散.臺鹿任鳴呦
月爲朱欄暗.山含翠黛愁
燭殘新別淚.泉咽舊歌喉
一代仇人事.千年壯士羞
東門抉眼在.怒氣溢潮頭
