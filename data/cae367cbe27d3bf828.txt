揚雄無儋石.而有宅一區
陶令官可棄.未免愛吾廬
古來賢達士.忘世未忘軀
豈知美惡間.共盡同籧篨
平生李居士.挈攜四壁無
常有好顔色.直緣身世疏
前年家城東.一椽爲有餘
今年家城西.隱几猶昔吾
此生正如此.夢覺兩徐徐
曾何置欣戚.舍舊新是圖
吾儕真小人.問訊填里閭
聊爲盤溪喜.德鄰良不孤
益知水竹深.中有山澤癯
雖非三宿桑.且學壺公壺
