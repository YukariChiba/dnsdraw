末契託外親.夙昔承顧盻
鄧鄙聽論詩.房陵共遭亂
蒼黄南山路.大雪將没骭
事定訪田家.山花已如霰
燃薪代燈燭.新詩仰華絢
雨餘登近嶺.春晴集兩澗
彷彿紙坊山.泉石眼中見
形影一東西.音聲阻河縣
駑駘自拘攣.鴻鵠謝羈絆
俄瞻九天上.更覺斯文煥
鄙賤集亹深.十年兩遭難
稠重荷顧存.凡庸辱推薦
窮途感一飯.况此膺深眷
門墻行欲近.仰止極昏旦
餘生不自意.復得親談宴
存没割中腸.申章淚滂濺
