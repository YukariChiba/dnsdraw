誰是惜暮人.相攜送春日
因君過茗舍.留客開蘭室
濕苔滑行屐.柔草低藉瑟
鵲喜語成雙.花狂落非一
煙濃山焙動.泉破水舂疾
莫抝挂瓢枝.會移閬書帙
頗容樵與隱.豈聞禪兼律
欄竹不求疎.網藤從更密
池添逸少墨.園雜莊生漆
景晏枕猶欹.酒醒頭懶櫛
雲教淡機慮.地可遺名實
應待御荈青.幽期踏芳出
