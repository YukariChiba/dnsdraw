海南萬里水沉樹.江南九月木犀花
不知誰作造化手.幻出此等無品差
劉郎嗜好與衆異.煮蜜成香出新意
短窗護日度春深.石鼎生雲得煙細
夢回依約在秋山.馬上清香撲霜霽
平生可笑范蔚宗.甲煎淺俗語未公
此香似有郢人質.能受匠石斤成風
不須百和費假合.成一種性無異同
能知二物本同氣.鼻觀已有香嚴通
聊將戲事作薄相.辦此一笑供兒童
