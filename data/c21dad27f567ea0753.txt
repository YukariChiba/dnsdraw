九服歸元化.三靈葉睿圖.如何本初輩.自取屈犛誅.
有甚當車泣.因勞下殿趨.何成奏雲物.直是滅萑苻.
證逮符書密.辭連性命俱.竟緣尊漢相.不早辨胡雛.
鬼籙分朝部.軍烽照上都.敢雲堪慟哭.未免怨洪爐.
丹陛猶敷奏.彤庭欻戰爭.臨危對盧植.始悔用龐萌.
禦仗收前殿.兵徒劇背城.蒼黃五色棒.掩遏一陽生.
古有清君側.今非乏老成.素心雖未易.此舉太無名.
誰瞑銜冤目.寧吞欲絕聲.近聞開壽宴.不廢用咸英.
