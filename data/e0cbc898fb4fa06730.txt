形如閤皁對清江.吳漢神仙古道場
玉像靈多民受賜.天書歲久墨猶香
絳霞密鎖靈仙館.碧霧輕籠正一堂
蒼蘚斕斑雙鯉石.寒泉澄湛九龍塘
著衣臺上三冬暖.鳴水亭前六月凉
擣藥鳥聲喧夜榻.昇天馬跡印西岡
葛憩源深生異草.凌雲峰峻染瑶光
丹井雖存人杳漠.松巢空見鶴飛翔
屏粧水墨誇陶弼.門斷塵埃憶孟昌
風來松檜笙簫地.春入園林錦繡鄉
箇中自少紅塵到.閑裏惟知白晝長
景物敢吟成實錄.願憑賢宰一稱揚
