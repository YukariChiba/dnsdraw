古有鳬鷖詩.喜物遊太平
今見鳬鷖樂.爲作鳬鷖亭
夜安洲渚棲.晝無羅網驚
羣嬉固儔匹.適意相飛鳴
春風藻荇稠.夜雨波瀾清
特以王澤深.遂此微物生
飛甍枕秦臺.繚繞寒蕪城
俯目瞰清泚.日羨鳬鷖情
自惟縣令暇.朝夕親編氓
土瘠民半餒.役頻民少寧
嗟爾多蹙迫.豈與鳬鷖並
我心徒爾嗟.奈何存典刑
爾勞憫以恕.爾重移之輕
庶幾皆有樂.共戴君聰明
民安令亦暇.臨流解塵纓
卒歲可歸去.白髮南山耕
