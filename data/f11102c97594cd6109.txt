綵舟駐閶門.初與子相識
長空翥秋隼.爽氣橫八極
摛辭鏤圭璋.吐論森劍戟
鄧侯不願仕.志在書竹帛
長纓係單于.落落藴奇策
氣吞流沙外.意無燕然北
虎牙有餘勇.戎虜非彊敵
會當朔風勁.仗鉞控鳴鏑
老夫慚衰謝.見子徒感激
平生謬經綸.此意已寥寂
信哉功名會.事道古難必
窮通付時命.未足爲悅戚
餘生如鼴鼠.滿腹微分畢
行矣脫簪纓.翛然適吾適
