吳侯大雅姿.妙齡飽經術
場屋早蜚聲.囊錐穎立出
携書走帝閽.一第頷髭摘
夷途騁駿步.霄漢刷健翮
胸中萬餘卷.未試二三策
誰知廊廟具.反任州縣責
官小不自卑.直道酬平昔
愛民如愛子.憂國如憂室
愷悌疲俗蘇.廉介貪夫律
至今遺愛地.籍籍數嘉績
松菊動歸思.塵埃辭吏役
挂冠神武門.高卧揚雄宅
追念平生爲.秋毫一無失
桎梏謝軒冕.膏肓嗜水石
十載州府間.不見龐公迹
萬事同甑破.百年過箭疾
嗚呼老成人.忽忽就窀穸
豐碑存衆口.餘慶有佳息
於公雖無憾.豈不爲時惜
作詩遣哀情.詩成轉悽惻
