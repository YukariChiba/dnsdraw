平昔志升車.年來但芒屨
前旬返城邑.宵旦未踰數
及兹復入山.始覺離亂苦
行行望遠峰.山村猶幾許
風清初戒寒.雲垂欲收雨
羸馬尚嘶林.吾行已遵渚
茂樹曩堪攀.澄潭今可俯
秋意滿山川.微烟澹村塢
經過竹籬側.倦極欣一語
三鍾應昔志.一室固堪處
去留非本心.偶地因爲主
野屋盡茅茨.山田多瘠鹵
菽粟工療饑.薯蕷行堪煮
一水可乘流.從公公莫禦
