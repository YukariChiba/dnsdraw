人以心役形.方寸有所主
陋巷足簞瓢.外物肯妄取
心或爲形役.饑腸內煎煮
未必得鼎食.湯鑊已烹汝
淵明歸去來.妙甚第三語
自形役自心.何乃浪自苦
此理一以悟.公相亦糞土
而况折我腰.不過米斗五
昨非謝督郵.今是睇衡宇
易有不遠復.艮曰止其所
聖之清若和.高風夷惠伍
懦立薄夫敦.仰止邁終古
