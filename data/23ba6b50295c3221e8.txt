汴水奔流天子都.海涵百谷來羣儒
黑笠白袍紛盈衢.清才落筆各有徒
人人懷矛戈戟殳.文陣未戰磨以須
我方整旅備不虞.坐驚縶微黨援孤
聞君烈烈真丈夫.外視宮室呈廉隅
於時委身願投壺.亦既見止心則愉
聯翩折趐同嗟吁.奈何西歸不得俱
地遠天高成異區.尺書相問藥困痡
繼之詩句非常模.字妙羲獻堪僕奴
幽懷感深長鬰紆.魚目安可酬驪珠
古今窮達猶摴蒱.慎無致意榮且枯
六經且務評精粗.一朝良媒聘閭娵.神房山館魁衆姝
