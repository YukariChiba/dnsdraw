曉山隨意開.夏氣含露澄
扶筇過巇嶮.飛仙亦凌兢
松濤浄可潄.嵐煙起如蒸
巨崿轉鼎鼎.危塍上層層
悠然瞻眺地.彷彿記昔曾
是鄉雖窮深.泥泥秀色凝
高扉靜相對.招邀足嘉朋
讌席覆大斗.吟窗燁華燈
於今安在哉.骨冷喚不應
軒軒鸞鳳遊.驚飆失飛騰
豈伊黄壤恨.興言鯁煩膺
含章不震輝.憔悴非所應
雖微三字顯.要許二豪稱
余衰怠好修.故態了不懲
倏爾念離索.終焉愧瓌能
噫嘻長風來.躊躕素蟾升
及時痛自策.迅彩不可憑
