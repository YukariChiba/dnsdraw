近聞薛公子.早退驚常流
買園招野鶴.鑿井動潛虬
自言酒中趣.一斗勝凉州
翻然拂衣去.親愛挽不留
隠居亦何樂.素志庶可求
所亡嗟無幾.所得不啻酬
青春爲君好.白日爲君悠
山鳥奏琴筑.野花弄閑幽
雖辭功與名.其樂實素侯
至今清夜夢.尚驚冠壓頭
誰能載美酒.往以大白浮
之子雖不識.因公可與游
