宵長倦觀書.掩帙起微步
徘徊簷隙月.點綴竹稍露
寒空頑無風.寂歷雁時度
不知何處村.尚急野塘戽
哀哉當丙夜.取水窮沮洳
得無空魚羣.一舉不復顧
那知今竭澤.無復魚可捕
天公仁百物.暴殄天所怒
褰裳欲從之.告以盍長慮
浮雲暗林野.恐墮荆棘路
出門還入門.此意定誰喻
遣興强微吟.淒涼不能句
