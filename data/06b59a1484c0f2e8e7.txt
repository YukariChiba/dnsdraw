人生苦形役.不定如車轅
況各異鄉井.忽此同酒尊
此尊豈易同.意乃有數存
西湖雪未成.兩山翠相奔
山根日照樹.花放林逋村
野饌具蘼藿.一飽厭百飧
有客何多髯.吐氣鄰芳蓀
慷慨念時事.所惜智者昏
砭療匪無術.諱疾何由論
北望徒太息.歸歟尋故園
哆然黄冠師.笑請子勿喧
東南守太乙.此宿福所屯
吾子且飲酒.酒冷爲子溫
