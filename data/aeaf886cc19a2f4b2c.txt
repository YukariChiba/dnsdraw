天啟中興運.時生間世人
峴山鍾氣象.漢水賦精神
文采傾場屋.聲猷聳縉紳
千言醫國策.一日致君身
平步登黄閣.孤忠結紫宸
聖心資啟沃.帝業頼經綸
嶷嶷文章伯.堂堂社稷臣
威名騰異域.德澤遍斯民
相越風流在.歸秦意氣伸
有才俱擢用.靡事不咨詢
十載空天路.三年澤國濱
宵衣方念遠.皂蓋且行春
令下人咸喜.風行俗自淳
一方新沐惠.四海舊依仁
佇見飛還詔.重煩秉國鈞
從容扶日轂.慷慨掃邊塵
爲相賢如此.當朝信絕倫
邦人逢誕日.和氣滿城闉
貴極纔三紀.冬來始浹辰
願隨靈壽杖.千歲閲莊椿
