人間百戲皆可學.尋橦不比諸餘樂
重梳短髻下金鈿.紅帽青巾各一邊
身輕足捷勝男子.繞竿四面爭先緣
習多依附攲竿滑.上下蹁躚皆著襪
翻身垂頸欲落地.却住把腰初似歇
大竿百夫擎不起.褭褭半在青雲裏
纖腰女兒不動容.戴行直舞一曲終
回頭但覺人眼見.矜難恐畏天無風
險中更險何曾失.山鼠懸頭猿挂膝
小垂一手當舞盤.斜慘雙蛾看落日
斯須改變曲解新.貴欲歡他平地人
散時滿面生顏色.行步依前無氣力
