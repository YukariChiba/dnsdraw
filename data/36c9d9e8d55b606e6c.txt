捕寇治獄皆有聞.才力縱横真出羣
薦書交上三歲滿.玉陛引對瞻吾君
胸中策畫爛星斗.筆寫紙上虬龍奔
完創補弊有捷理.此時歧路挐青雲
雲霄問誰作霖雨.願洗邊城血中土
和氣油然熟禾黍.天下蒸黎免窮苦
男兒事業當致主.我獨沈溝亦無語
離亭愁懷安可數.春風自在花飛舞
船尾插旗轟畫鼓.摻袂青山遮别浦
