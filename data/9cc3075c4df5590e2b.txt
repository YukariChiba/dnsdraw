閩南江西人.蓬梗適相會
妙齡華髮身.氣味適相愛
問其先世誰.意者了翁派
肯學喜文章.綽有風流在
自餘鍛鍊方.猶鼓我鑪鞴
自餘組織工.猶勘我機械
一投百無牾.始契終不外
漕臺開棘圍.非金必沙汰
也爲八韵諧.輒擅諸生最
明年動春官.再捷驚晚輩
御樓晝刻長.入赴集英對
危言攖龍鱗.穩步踏鵬背
倘來幸勿驕.歸學遠且大
