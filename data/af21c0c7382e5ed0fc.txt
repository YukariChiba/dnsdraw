何年白竹千鈞弩.射殺南山雪毛虎
至今顱骨带霜牙.尚作四海毛蟲祖
東方久旱千里赤.三月行人口生土
碧潭近在古城東.神物所蟠誰敢侮
上敧蒼石擁巌竇.下應清河通水府
眼光作電走金蛇.鼻息爲雲擢烟縷
當年負圖傳帝命.左右羲軒詔神禹
爾來懷寶但貪眠.滿腹雷霆瘖不吐
赤龍白虎戰明日.倒卷黄河作飛雨
嗟我豈樂鬬兩雄.有事徑須煩一怒
