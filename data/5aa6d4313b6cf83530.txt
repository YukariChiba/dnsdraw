年來槁項皤須髮.世眼憎嫌遭棧絕
君獨照人如冰輪.洗盡宿雲寒皎潔
今日層樓空獨倚.天高衮衮飛鴻滅
掉頭哦此賞梅詩.如對北窗香噴雪
愛君語妙蜕塵埃.道骨自能逃歲月
玉兒豈是解清唱.想見笑中呵手折
嗅看應作小顰嬌.關心不與年時別
一懽紛然雲雨散.落英滿地蛙聲歇
可憐城郭都不知.新詩一出人爭說
和羮他日願如君.長紅裊花歌壽闋
