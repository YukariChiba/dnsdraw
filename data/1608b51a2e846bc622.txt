新安學宮天下稀.先生孝友真吾師
斑衣悞作長裾曳.二年思歸今得歸
牋詞上訴人叵挽.璽書賜可羣公歎
青山百匝不留人.空與諸生遮望眼
白雲孤起越南天.向來恨身無羽翰
下馬入門懷橘拜.身今却在白雲邊
鶴髮鬖鬖堂上坐.兒孫稱觴婦供果
世間此樂幾人同.看我風前孤淚墮
一杯送舟下水西.我欲贈言無好詞
徑須喚起束廣微.爲君重補南陔詩
