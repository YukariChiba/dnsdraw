青松更雪霜.始見枝幹老
挺然節操士.安用致身早
吾衰習禪觀.頗覺得無惱
每於文字間.未免尚窮討
遇物空吟哦.愧乏句語好
有時肆狂言.自哂太草草
儒生捨翰墨.無與寄幽抱
富貴非所願.神仙渺雲島
寧知萬卷中.養此一氣浩
子若汗血駒.振轡千里道
我如鎩翮鴻.毛羽半摧槁
適然相值遇.豈異宛丘翿
新詩迭唱酬.險韻類虛擣
文章雖末技.塵語貴除掃
勉哉扛鼎力.迴此狂瀾倒
此外復何爲.窮通付旻昊
