江南多佳山.駢首闖城郭
緬懷在坦夷.要使一見廓
邦侯王事餘.幽致到丘壑
散策占城陰.含睇及民瘼
愛此郊原平.膴膴富耕穫
飛觀儵下臨.丹碧盪霄堮
野色四座浮.胸次潛領略
千畦雲弄黄.歲事初不惡
斗酒行勞農.歡謠入酺醵
勝地惡發揮.波神覆爲虐
蕭辰誰與娛.一笑寄華酌
落日耀旍旗.輕飇漾簾幕
卷白起壽公.歌聲渺林薄
老農止勿狂.嗣歲有真約
