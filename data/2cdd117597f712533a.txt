帝居鬱沉沉.梧桐植朝陽
愧將鷰雀翼.參彼鵷鸞行
含香待黼座.秉筆立明光
誰知汲黯戅.忽作朱雲狂
襆被出都門.濯纓走滄浪
飽聞瑞光巖.道席久振芳
識高行復苦.皎月照嚴霜
醍醐有妙味.薝蔔無餘香
願聞第一義.洗我浩刼茫
閉關不肯出.未許窺高墻
徒將非舌語.遠寄煩宣揚
秋風動樵水.何日思褰裳
