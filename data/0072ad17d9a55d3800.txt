昔我游山東.憶戲東岳陽.窮秋立日觀.矯首望八荒.
朱崖著毫髮.碧海吹衣裳.蓐收困用事.玄冥蔚強梁.
逝水自朝宗.鎮名各其方.平原獨憔悴.農力廢耕桑.
非關風露凋.曾是戍役傷.于時國用富.足以守邊疆.
朝廷任猛將.遠奪戎虜場.到今事反復.故老淚萬行.
龜蒙不復見.況乃懷舊鄉.肺萎屬久戰.骨出熱中腸.
憂來杖匣劍.更上林北岡.瘴毒猿鳥落.峽幹南日黃.
秋風亦已起.江漢始如湯.登高欲有往.蕩析川無梁.
哀彼遠征人.去家死路旁.不及祖父塋.累累塚相當.
