地峻山形壯.周遭盡勝遊
抱巖如拱手.轉嶺似回頭
老木凌空迥.濃雲覆石幽
朝陽千里快.暮雨數峰愁
澗底猿隨鹿.松顛鶴勝鷗
香花開靜宇.煙火認他州
寶翰中朝錫.神燈半夜留
勢容逋客戀.景許化工偷
雪色連年貯.嵐光幾院收
仙葩多躑躅.野果號獼猴
法印傳無礙.禪機問即酬
叢林分徑路.蓮社得朋儔
眼遠層霄闊.心澄外物浮
登臨豁塵抱.今古信悠悠
