君無吟秋草.螢飛而露濕
曼倩古豪英.羨門深抆拭
五難背生路.九鑰探金碧
烏龍因師指.龜峯森郡㦸
張羅候鳧影.過客紛如織
子房河上翁.揮犀高讌席
噓呵棗如瓜.肉眼殊未識
西母掬露醒.東王漿霞赤
至哉高尚公.著書不靳惜
髻珠曩許學.玉版援金筆
仙階三洗髓.短生幾兩屐
岧嶤法身像.褒博烏紗幘
焚沃覬有遭.稽首悲涕泣
妙訣付神水.悃誠如皎日
升降摩頂踵.抽添而損益
勞生息奔迫.頹齡飛鳥急
希求九陽聚.何憚一千夕
近期赤水中.先覩玄珠得
