青松伐作薪.白玉碎作塵
雖云質已毀.見者猶悲辛
磊砢任棟梁.溫潤中琮璧
豈以捐空山.遂比凡木石
酈生吏高陽.馬周客新豐
從來豪傑士.大指亦略同
具區古大澤.烟水渺千里
可望不可到.中有隠君子
圖書兼河雒.成毀窮乾坤
有時跨蛟鯨.指撝雷雨奔
嗟我獨何人.乃許望顔色
逝將從之遊.變化那得測
