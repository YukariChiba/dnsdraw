簷蔔花間客.軒轅席上珍
筆江秋菡萏.僧國瑞麒麟
內殿初招隱.曹溪得後塵
龍蛇驚粉署.花雨對金輪
白馬方依漢.朱星又入秦
劇談凌鑿齒.清論倒波旬
拂石先天古.降龍舊國春
珠還合浦老.龍去玉州貧
鴛鷺輸黃絹.場壇遶白萍
鼎湖閑入夢.金閣靜通神
海氣成方丈.山泉落淨巾
獼猴深愛月.鷗鳥不猜人
拂岳蕭蕭竹.垂空澹澹津
漢珠難覓對.荆璞本來真
伊傅多聯壁.劉雷競買鄰
江邊有國寶.時爲劚星辰
