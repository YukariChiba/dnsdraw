晨暉麗丹楹.翼翼侔帝居
向來堂上人.零落烟海隅
聯翩際時會.振跡皆刑餘
閨帷尚帝主.皁隸乘軒車
流威被東南.生殺在指呼
樓船載花石.里巷無袴襦
至今江左地.風雲亦嗟吁
叨榮已過量.受禍如償逋
荒凉戟門路.尚想冠蓋趨
客舸維岸柳.鄰人罾池魚
徘徊極幽觀.曲折迷歸途
夜月扃綺戶.春風散羅裾
繁華能幾時.喪亂實感予
曹鄶予何譏.此曹真人奴
