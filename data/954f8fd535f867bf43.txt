上有萬仞山.下有千丈水
蒼蒼兩崖間.闊狹容一葦
瞿唐呀直瀉.灩澦屹中峙
未夜黑巖昏.無風白浪起
大石如刀劒.小石如牙齒
一步不可行.況千三百里
苒蒻竹篾𥮘.欹危檝師趾
一跌無完舟.吾生繫於此
常聞仗忠信.蠻貊可行矣
自古漂沈人.豈盡非君子
況吾時與命.蹇舛不足恃
常恐不才身.復作無名死
