旭旦羣陰豁.春陽萬壑融
八荒雙眼界.千聖一家風
不必尋玄妙.寧須泥苦空
本來無見解.何處覓神通
穀粟饑爲藥.雷霆聽或聾
鳶魚均自適.虎鼠竟誰雄
軒冕因時貴.簞瓢有命窮
詩書休發冢.談笑任關弓
陶令琴三弄.徐公酒一中
浮雲容易改.明月古今同
上達真無累.纖瑕早自攻
論心逢益友.刮目慶新功
臺閣須公子.山林付老翁
歲寒尋此話.一笑燭湖東
