桐鄉富山水.此地最深秀
諸峰合屏圍.二岡屹龍鬭
谷暖禽語滑.岸束溪聲逗
老木如巨賢.森衞備前後
神功金刻存.廟古何年構
衣冠近唐人.名字嗟莫究
憫旱鞭怒蛟.深潭此身仆
明誠動蒼天.雷雨洗白晝
至今福斯民.血食固宜厚
予生本屯賤.竊位憂致寇
約身既多缺.何以撫耆舊
况瞻賢達跡.彼美松柏茂
芳醪薦樽爵.馨蔬實籩豆
悠悠神之思.餘光破昏愗
歸歟歌蕪辭.聊用答靈祐
