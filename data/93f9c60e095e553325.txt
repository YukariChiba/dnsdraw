有客扣我門.丁丁如啄木
久立門不開.客去嗔此屋
僮奴亦怪我.無事許畏縮
向來豪俠場.門外車接轂
將無晚乏具.效彼龜藏伏
山田歲將收.亦可飯脫粟
不厭客來頻.所厭客論俗
豪辨既多違.强應還自恧
但恨平生友.歡聚不得足
存者隔川途.沒者卧丘谷
精微向誰剖.鬰結滿心曲
何如掩關生.黽勉抱吾獨
揮絃送征鴻.悠悠楚天綠
