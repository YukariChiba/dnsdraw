平生湖海氣.浪自青雲期
一爲蓬萊遊.時動泉石思
徒糜太倉粟.飽食終日嬉
尸素亦已甚.勇退夫何疑
直道無所愧.願學柳士師
歸來食不足.三歎汝墳詩
親老尚擇祿.富貴當何時
捧檄强自喜.安敢辭驅馳
顧我性蕭散.軒裳縛伊尼
何當出幕府.還把江海麾
思親匪懷土.此意惟君知
君抱四方志.扁舟羨鴟夷
要先句踐霸.乃以西子隨
不妨食肉相.兼有絕俗姿
暫淹芙蓉幕.亟歸鳳凰池
