天寒歲律今崢嶸.御街鐘鼓天初明
近臣日報君顔喜.問寢慈寧聖主情
萬年洩洩融融樂.此事無與凡公卿
父老問某何臻此.天子用孝公用誠
向來瞻雲一萬里.雁書不到江南城
初决和戎蓋公策.來歸騶馭人歡迎
九重日奉天下養.禁苑蟠桃春自生
當時若用他人說.至今未見風塵清
前代功臣豈不有.未有彷彿公勳名
封人考叔陋籌策.區區但捨君之羹
