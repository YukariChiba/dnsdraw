過沃州.停車聽我遺民謳
茲爲名邦古趙地.皇家得姓基鴻休
自胡雜居民在鼎.民心不改千年并
一日天開神火流.祥光塞空吐金景
胡人驚呼上畔知.曰此異兆誰當之
天其有意福趙氏.於斯效瑞騰炎輝
是歲更名州作沃.自謂火炎瑞可撲
不知字讖愈分明.天水灼然真吉卜
君看石橋十尺橫.上有蹋跡青騾行
當年勝概壓天下.豈忍歲久蒙氈腥
我有簞壺辦漿饋.未審王師何日至
此身終作沃州民.趙氏帝王千萬祀
