高峰猶返照.絕壑已先晦
蒼波去不窮.青崖儼相對
山回路欲斷.溪豁雙流匯
閣道自委蛇.林影常澹瀩
仰空欣樹佳.佇立驚石怪
山晚雲不驅.路暗客猶邁
平生事幽討.興與林泉會
何意漂泊年.得此行李內
境勝固所便.地絕復多畏
娟娟月初上.飂飂遠風快
幽蟬響復咽.宿鳥驚欲墜
望望驛尚賒.應在青烟外
