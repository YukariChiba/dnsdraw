鳳樓鴛瓦蟾波濕.衆籟聲沈百蟲蟄
仙盤雲表露成霜.何人夜半牛衣泣
芝泥香熟封詔書.河漢西傾移斗車
陰風摵摵起庭樹.寒澌戛戛鳴宫渠
千廬迭唱傳宵警.海山鼇背蓬壺頂
金釭珠網結綺錢.玉井銀牀垂素綆
前席受釐詢碩生.觀書百斤須中程
投籖乍應嚴鼓節.求衣誤聽蒼蠅聲
渴烏漏盡繁星曙.魚鑰建章開萬户
初日曈曨艷屋梁.鳴鞭一聲下天路
