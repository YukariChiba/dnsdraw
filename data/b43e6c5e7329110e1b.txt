憶昨滁山之人贈我玉兔子.粵明年春玉兔死
日陽晝出月夜明.世言兔子望月生
謂此瑩然而白者.譬夫水之爲雪而爲冰.皆得一陰凝結之純精
常恨處非大荒窮北極寒之曠野.養違其性夭厥齡
豈知火維地荒絕.漲海連天沸天熱
黄冠黑距人語言.有鳥玉衣尤皎潔
乃知物生天地中.萬殊難以一理通
海中洲島窮人迹.來市廣州纔八國
其間注輦來最稀.此鳥何年隨海舶
誰能徧歷海上峯.萬怪千奇安可極
兔生明月月在天.玉兔不能久人間
況爾來從炎瘴地.豈識中州霜雪寒
渴雖有飲饑有啄.羈紲終知非爾樂
天高海闊路茫茫.嗟爾身微羽毛弱
爾能識路知所歸.吾欲開籠縱爾飛
俾爾歸詫宛陵詩.此老詩名聞四夷
