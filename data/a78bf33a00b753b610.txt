我欲乞襄陽.驅車峴山址
文弔杜征南.酒酹羊叔子
披榛訪二碑.事辭俱俊偉
高賢千載後.遺魄猶登此
一官推不去.事故違願始
不如造乾明.山名亦相似
交流千斛乳.未減漢江水
遐眺真不惡.悲傷未燭理
湮沒與垂名.趨死皆一軌
我與同遊人.痛飲共擇旨
生前一杯重.恨山無石髓
預憂名不傳.却笑鄒從事
