去年來見公.畧以書自陳
今年來見公.知公意已親
一見爲我喜.再見爲我顰
溫存到風雨.檢點及米薪
會我群玉堂.坐上皆偉人
欲引野鶴姿.軒昂出京塵
公自哀其窮.我豈有足珍
但願公富貴.何憂我賤貧
過從兩三月.意味十萬春
將非前世緣.更結來生因
所恨難久留.歸理青溪緡
公亦厭承明.請牧江海濱
嗟我老于行.東西足悲辛
那宜種橘柚.幸使守松筠
