巧夫縱誕爭說相.口角瀾翻如剪樣
眼中元不識英奇.隨世炎凉分下上
貢諛乞得貴人詩.紅籤綵軸珍携持
未遭窮士或有贈.爛在醤瓿問不知
如斯等輩真肉眼.砂裏精金豈能揀
古朴相士却不然.品題每在未遇前
前時贈詩紙欲朽.逢人誇張不去手
古朴相士真識人.識人須要當賤貧
信知巧者盡虛僞.惟有朴者全天淳
願君終身如此朴.俗態高低不須學
