婉彼嬴氏女.吹簫偶蕭史.彩鸞駕非煙.綽約兩仙子.
神期諒交感.相顧乃如此.豈比成都人.琴心中夜起.
陽臺巫山上.風雨忽清曠.朝雲與游龍.變化千萬狀.
魂交複目斷.縹緲難比況.蘭澤不可親.凝情坐惆悵.
淇水春正綠.上宮蘭葉齊.光風兩搖盪.鳴佩出中閨.
一顧授橫波.千金呈瓠犀.徒然路傍子.怳怳複淒淒.
碧樹泛鮮飆.玉琴含妙曲.佳人掩鸞鏡.婉婉凝相矚.
文袿映束素.香黛宜綠.寂寞遠懷春.何時來比目.
含顰倚瑤瑟.丹慊結繁慮.失身不自還.萬恨隨玉箸.
蘼蕪山下路.團扇秋風去.君看心斷時.猶在目成處.
