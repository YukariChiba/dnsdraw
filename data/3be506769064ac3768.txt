廢溪無人跡.益見離思深
歸來始昨日.恍惚驚歲陰
清想屬遙夜.圓景當空林
宿昔月未改.何如故人心
遊從間芳趾.搖落棲寒岑
眇眇湖上別.含情初至今
道流安寂寞.世路倦嶇嶔
此意欲誰見.懷賢獨難任
徽聲反冥默.夕籟何哀吟
禪念破離夢.吾師誡援琴
耿耿已及旦.曷由開此襟
幽期諒未偶.勝境徒自尋
安得西歸雲.因之傳素音
