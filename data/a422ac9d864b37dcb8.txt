俗子俗到骨.一揖已溷人
不知此曹面.何處得許塵
我非作崖塹.汝自不可親
道途逢使君.令我生精神
頓增江山麗.更覺風月新
對床得晤語.傾倒夜達晨
亟起忘縛絝.小醉或墮巾
繚出錦城南.問訊江梅春
煎茶憩野店.喚船截烟津
凄凉吊廢苑.蕭散誇閑身
暮歸度略彴.月出水鱗鱗
思君去已遠.此會何由頻
