欹冠枕如意.獨寢落花前
姚馥清時醉.邊韶白日眠
曝褌還當屋.張幕便成天
謁客唯題鳳.偷兒欲覘氈
失杯猶離席.墜履反登筵
本是牆東隱.今爲甕下僊
臥龍髯乍磔.栖蝶腹何便
阮籍供琴韻.陶潛餘秫田
人逢轂陽望.春似永和年
願我非工飲.期君行見憐
嘗知渴羌好.亦覺醉胡賢
炙熟樽方竭.車回轄且全
噀風仍作雨.灑地即成泉
自鄙新豐過.遲迴惜十年
