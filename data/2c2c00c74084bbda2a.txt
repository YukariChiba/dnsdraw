昔聞劉伯倫.荷鍤常自隨
又聞陶元亮.自作挽歌辭
人生一大夢.未了黄粱炊
有初必有終.此理夫何疑
大阮吾宗傑.德事見所施
後凋難老質.壽考當期頤
開阡營兆域.預卜青烏期
無乃大蚤計.究竟良不癡
一旦與世辭.於焉乃真歸
庶幾達者觀.永謝高人嗤
山川藴嘉氣.雨露竹柏滋
于公更高門.駟馬來不遲
