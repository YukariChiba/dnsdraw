長渠西來擬天漢.千里清陰緑楊岸
高墉傑屋如屯雲.碧瓦參差插天半
小樓三尺偷晨光.山低堆積白與黄
千艘一卸須臾了.江湖極目來帆檣
國家稅法擬前古.還以養人非自富
連雲習射皆貔貅.月禀太倉急風雨
歳深敝積如鼠穴.檢視之官緣此設
我初受牒頗激昂.匹馬朝朝踏殘月
千籌簇簇來如林.袍鞾兀坐清槐陰
秋毫増損必拘送.莫怨小官持法深
吾槩視此平如水.運量四海亦如此
今朝且佐大司農.他時敢獻明天子
