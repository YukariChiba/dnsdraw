天下最佳處.惟二室三川
一氣所融結.何地無雲烟
憶遊古南安.倦憩大觀前
十洲與三島.渺莽雲水連
追隨子邵子.飛步山房巔
醉歸迷夕靄.笑歌呼渡船
至今詩篋中.秀色餘芳鮮
永願借一壑.抱耒耕石田
不學谷口隠.姓名京師傳
邂逅大馮君.爲我開愁邊
烟霞粲畫本.風月起筆椽
上有玉山莊.遥挹峩峰妍
士爲聲利役.何如擁腫全
脫粟幸可飽.苦茶宜活煎
畫計不用決.與山終薄緣
三間苟完矣.萬松想蒼然
羊腸摧君輈.問君歸何年
早逐山房翁.江郊掉吟鞭
往來成二老.日醉壺中天
對峙五言城.寫之七絲絃
勿遣俗士駕.汙我青苔錢
