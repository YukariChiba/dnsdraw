女貧苦難妍.士貧苦難高
了知論此者.不識一世豪
此身百斛鼎.流俗欲手操
寧當捨其中.局促計所遭
頗疑有若人.骯髒棲蓬蒿
考槃一丘壑.光景不可韜
斯人不我忘.空復踰垣逃
軒裳亦云華.唾去如腥臊
哀哉夸毗子.擾擾冠猿猱
恬無濟世心.閔默死滔滔
朅來事斗祿.俛仰身桔槔
一官戲人間.幾何非餮饕
誰言眷此幘.擲去輕秋毫
區區欲驕士.一哭嗟兒曹
