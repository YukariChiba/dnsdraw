斗門貯浄練.懸板淙驚雷
黄沙古岸轉.白屋飛檐開
是間袤丈許.舳艫蔽川來
千車擁孤隧.萬馬盤一坏
篙尾亂若雨.檣竿束如堆
摧摧勢排軋.洶洶聲喧豗
偪仄復偪仄.誰肯少徘徊
傳呼津吏至.弊蓋凌高埃
囁嚅議譏征.叫怒不可裁
吾觀舟中子.一一皆可哀
大爲聲利驅.小者饑寒催
古今共來往.所得隨飛灰
我乃畸於人.胡爲乎來哉
