臘月欲盡春風來.壯士尋春上高臺
金烏慢飛光徘徊.照散冰霜天地開
梅花披香柳烟裊.狂殺錢塘蘇小小
玉簫金笛鳴高樓.悵望傳書落青鳥
吾曹强飲三百杯.老去功名安在哉
欲駕飛魚入東海.王母爲我傾金罍
蓮華變碧蟠桃熟.仙家四時應不速
醉來拍手乘紫烟.游徧洞天三十六
高歌杳渺春風裏.我懷清澈西江水
腐儒往往咍吾狂.猶幸揚雄作知已
脱君身上蜀錦袍.解我腰下并州刀
更沽美酒共君飲.不負今朝春思豪
