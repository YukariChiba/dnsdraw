元英以隠名.務德以仕顯
人言不同調.是說一何淺
丈夫生世間.出處各有意
仕以行其道.隠以求其志
一以隠爲高.伊呂當不起
一以仕爲樂.夷齊不餓死
我觀二子心.舒卷如春雲
邂逅作霖雨.本是版築君
乃祖配子陵.桐江飽風月
乃孫擁麾幢.遺愛浹閩粵
相望二百年.家學留青編
冥鴻與棲鳳.進退兩俱賢
秋冬享烝嘗.瞻像不泚顙
獨抱元成經.肯作世南匠
種田刈禾黍.種圃收蘭芝
請誦裳華篇.有之以似之
