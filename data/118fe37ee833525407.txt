五行在天地.惟水明且清
如何南中泉.乃獨以貪名
水號黑與弱.淖汩稱濁涇
彼皆有其實.所以得此聲
山川日秀發.九疑羅翠屏
扶輿産清淑.丹砂銀石英
有泉出其間.泠然堪濯纓
政坐貪夫累.土炭涴玉冰
桓山以魋故.至今人羞稱
柳子愚其溪.百世相因仍
有如此白水.好貪豈其情
我欲招夷齊.稷之南山汀
一洗萬古貪.涌雪歸東溟
夫君素潔己.贈以貪泉銘
