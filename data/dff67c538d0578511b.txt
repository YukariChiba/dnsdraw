長夏苦袢暑.何適可開眼
爲約山間行.遠訪金仙館
時當歲旱凶.人跡尚猶罕
况復有遊客.來結青雲伴
古松臨水瀕.我意秋可款
悵羨彼中人.一去不復返
髙深步巘崿.我道方坦坦
山僧多故人.不復怪敖誕
延我火齊柈.酌我流霞醆
少小不預事.老大更慵懶
巖花爲誰擷.藕絲悶獨綰
爾來復多雨.昨夜重湖滿
欲榜一舟歸.舟敝不可揀
世事久忘懷.吾言固無間
無樂亦無憂.亮非斗筲算
