命書唐濫觴.委源傳呂後
有倡莫爲遏.波蕩今不救
字育叵數計.八字詎所囿
甲子動垓億.舉一百萬漏
荒唐無稽據.誦言指休咎
柰何聰達人.頗復安此謬
懷刺曳長裾.偃蹇文士右
夸詡走干謁.薦墨不待叩
士有待濡沬.百請不一售
我昔遊江淮.知識間新舊
文士不到眼.此輩日交簉
辭章輕盃水.羨彼行橐富
鰓鰓問利祿.吾儒所深陋
自笑與世違.迂論取排詬
