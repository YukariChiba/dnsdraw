天道孰云遠.未嘗毫釐差
鑒此金石心.報之瓊瑰花
旱氛滌已去.豐歲來何涯
高能累岌業.卑亦蒙汙窊
密布氣晃蕩.急飄勢奔拏
掘地得寶馬.集庭瞻白鴉
歲功助發洩.民口騰讙譁
髙原有瑤塵.絕漠無黄沙
山夫喜執來.戍卒愁聞笳
鐵甲彼固凝.石田吾將畬
雰雰既霑足.陳根其動芽
霏霏幸還反.歸路曾忘遐
待詔一何寒.映書誰肯嗟
鳴弓壯暮獵.凍鼓咽朝衙
羡君詩筆雄.退之昔名家
染翰動成集.卷軸可載車
矧此古琴操.應和無以加
雅鄭本末殊.中正蒙多哇
