昆明濱滇池.蠢爾敢逆常.天星耀鈇鑕.吊彼西南方.
塚宰統元戎.太守齒軍行.囊括千萬里.矢謨在廟堂.
耀耀金虎符.一息到炎荒.搜兵自交趾.茇舍出瀘陽.
群山高嶄岩.淩越如鳥翔.封豕驟跧伏.巨象遙披攘.
回溪深天淵.揭厲逾舟梁.玄武掃孤蜮.蛟龍除方良.
雷霆隨神兵.硼磕動穹蒼.斬伐若草木.系縲同犬羊.
餘醜隱弭河.啁啾亂行藏.君子惡薄險.王師恥重傷.
廣車設罝梁.太白收光芒.邊吏靜縣道.新書行紀綱.
劍關掉鞅歸.武弁朝建章.龍樓加命服.獬豸擁秋霜.
邦人頌靈旗.側聽何洋洋.京觀在七德.休哉我神皇.
