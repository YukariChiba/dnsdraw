宛陵包虎天下無.徐生之兔畫作殊
眼明忽見此粲者.在笥不獨藏於菟
平岡雄兔脚撲朔.草樹深煙紛漠漠
懸知丹青相拂斫.不怕蒼鷹頭戴角
坡陀雌兔眼迷離.拊憐大兒攜小兒
銜粟分甘且療饑.學母由來無不爲
東庵道人念俱寂.遣予不復嘲熱客
生綃新圖聊一出.便覺野風來四壁
緬懷中有衣褐徒.不牙不角真趺居
莫令舉網拔豪族.湯沐管城還自娯
黑頭歸來能自了.巖壑猶堪伴猿鳥
