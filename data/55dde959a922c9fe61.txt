陰霜策策風呼虓.羌賊膽開兇燄豪
赤膠脆折乳馬健.漢野秋穟黄雲高
驅先老尩伏壯黠.裹以山壑鬼莫招
烽臺屹屹百丈起.但報平安摇桔槹
喜聞羸師入吾地.主將踴躍士惰驕
神鋒前揮擁勝勢.橫陣立敵俱奔逃
不知餌牽落檻穽.一麾發伏如驚飆
重圍八面鳥難度.相顧無路惟青霄
地形窄束甲刺骨.眥裂不復能相鏖
棄兵衮衮今不殺.部曲易主無纖囂
慟哭皇天未厭禍.空同無色勁氣消
狂童得志賤物命.隴上盤馬爲嬉遨
蒼皇林間健兒婦.翦紙瀝酒呼嗸嗸
將軍疾趨占葬地.年年載柩爭咸崤
朝廷不惜好官爵.絳蠟刻印埋蓬蒿
三公悲吟困數敗.車上輕重如鴻毛
白衣壯士氣塞腹.憤勇不忍羞本朝
重瞳三顧可易得.亮輩本亦生吾曹
窮居哀勞厭咄咄.歲月奔激朱顔凋
當年請行大明下.今日頹墮思南巢
陽羨溪光逗蒼玉.尺半健鯽煙中跳
便欲買田學秧稻.不復與世爭錙毫
奈何三世奉恩澤.肯以軀命辭枯焦
以知出處繫大義.一飯四顧情如燒
賀蘭磨劍河飲馬.頸繫此賊期崇朝
歸來天下解倒掛.玉色藹藹宸歡饒
筆傾江河紙雲霧.歎傾天業包陶姚
