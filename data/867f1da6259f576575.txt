夙聞桐柏山.下入金庭洞
五雲所出沒.千翠相迎送
川明芝自燁.夏冷雪猶凍
沙泉注陽穴.水碧孕陰峒
天光抱瓊室.神力扶蘭棟
其左鬭蒼虯.其西翔紫鳳
中穿穴窈複.傍見石闕空
青煙溜松髓.白水鳴醴甕
怪草不知名.珍禽時曳弄
石蜜吐巖房.琪芳突苔縫
星君時一遊.仙翁亦參從
或乘玄鶴來.或並青鸞控
香趨玉女跪.丹走山靈慟
谷神元不死.玄根在深種
誰其握性命.於此破昏夢
世人少知幾.何能測天用
