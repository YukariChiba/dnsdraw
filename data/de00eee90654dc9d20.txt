誰爲堯舜徒.孔子而已矣
人皆是堯舜.未必知孔子
伯夷不辱身.柳下援而止
孔子尚有言.我則異於是
兼愛爲無父.排斥固其理
孔墨必相用.自古寧有此
退之嘲魯連.顧未知之耳
如何蔽於斯.獨有見於彼
凡人工自私.翟也信奇偉
惜乎不見正.遂與中庸詭
退之醇孟軻.而駮荀楊氏
至其趣舍間.亦又蔽於己
化而不自知.此語孰云俚
咏言以自警.吾詩非好詆
