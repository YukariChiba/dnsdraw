憶昔苕溪醉中語.屈指淒涼十寒暑
紛紜世事去如雲.兩鬢蒼蒼各如許
春風學省數會面.抗袂吁嗟走塵土
我慚屢戰不能奇.袖手歸來仆旗鼓
喜君射策有新功.雙鵠聯翩仍一舉
胡爲不上金馬門.簿領卑棲猶噲伍
風前未厭鷫鸘敝.筆下懸玄鳳凰吐
閩山千里要佳句.應弔雙龍一懷古
元戎好士見此客.定肅弓刀按歌舞
素英丹荔雖已過.海珍正可羅樽俎
鷓鴣勾舟木葉墮.秋晚上寒更風雨
請君彊飯趣歸程.莫爲梅花思羈旅
