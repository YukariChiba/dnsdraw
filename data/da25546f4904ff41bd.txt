時常展畫圖.今喜到仙都
盡得煙霞景.方知手筆粗
擎天成一柱.鎮地出三吳
苔片封車轍.蓮香泛鼎湖
占風來海國.迎日上雲衢
似筍千尋直.如藍四面鋪
秀能通造化.高豈礙摶扶
雷雨生巖竇.星辰遶藥爐
金華慚叱石.玉女望投壺
觀古壇尤在.碑荒字半無
未曾迷阮肇.何倦醉麻姑
塵外標名異.空中立影孤
笑秦銘泰嶽.嫌舜葬蒼梧
夏月風長滿.秋霜草不枯
步虛吟羽客.滴翠濕樵夫
獨稱瀛洲侶.吟看典郡符
