潘侯話廬山.落落尤可伏
初云江上來.遠見雲中瀑
捨舟到雲外.觀瀑已巖麓
往往逢平田.攢攢愛深木
竹門懸徑微.源水陰藤覆
坐石浸兩骹.炎膚起芒粟
夕陽穿萬峯.高下相出縮
尋常杳不分.但被煙嵐畜
絕頂水底花.開謝向淵腹
風力豈能加.日氣豈能𣋉
攬之不可得.滴瀝空在掬
夜昏投僧居.孤燈望溪曲
忽聞清磬音.漸近幽林屋
止侯休多談.已滿我心目
懷游二十年.夢寐今固熟
何當借輕舠.一往如飛鶩
