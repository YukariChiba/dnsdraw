阮籍生涯懶.嵇康意氣疏.相逢一醉飽.獨坐數行書.
小池聊養鶴.閒田且牧豬.草生元亮徑.花暗子雲居.
倚床看婦織.登壟課兒鋤.回頭尋仙事.並是一空虛.
家住箕山下.門枕潁川濱.不知今有漢.唯言昔避秦.
琴伴前庭月.酒勸後園春.自得中林士.何忝上皇人.
平生唯酒樂.作性不能無.朝朝訪鄉里.夜夜遣人酤.
家貧留客久.不暇道精粗.抽簾持益炬.拔簀更燃爐.
恒聞飲不足.何見有殘壺.
