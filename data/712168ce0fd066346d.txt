瑶壇禮碧虛.返次羽人坐
引脰延月華.吞吐隔翠嶞
衆吻盼流芳.冉冉忽透過
大規雖微虧.猶喜鏡未破
浮翳從何來.掩蔽仍不果
連巒一色浄.清輝千里播
爽塏入襟裾.光明生咳唾
詩翁於此時.枯腸正無奈
愧乏雲錦章.翻然乃高卧
斯辰悵有懷.無語坐偷墮
今夕冰輪升.不吟則不可
預解素娥嘲.免謂翁負我
