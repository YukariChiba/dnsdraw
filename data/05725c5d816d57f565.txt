我思六一翁.羽化四十年
雖不及摳衣.毎願爲執鞭
手彈醉翁操.目覩廬陵編
床頭五代史.屏間七交篇
詩常諷思潁.曲毎歌歸田
齋摹畫舫様.酒法冰堂傳
此志自弱冠.到今已華顛
嗟予又晚輩.讀書慕先賢
即彼生處所.館之與周旋
時對文章姿.稍息簿領肩
賢者果不死.瞻之猶在前
似揮誅姦筆.猶拏擊佛拳
誰當嗣前規.時爲易蠧椽
勿毁魯恭宅.中有夫子天
