傾蓋相逢晚.開樽上小樓
感時心尚壯.欲語涕難收
神主方思治.英才悉應求
邦畿分使節.玉陛邇宸旒
溫密親聞詔.精忠屢獻謀
養兵能足食.行縣必寛囚
舜日期無盡.堯雲遽莫留
鼎湖龍化影.銀海雁沈秋
事畢身先貶.名高衆所尤
一麾甘去國.千里謾承流
兄弟皆朱紱.雙親未白頭
遭讒雖坎坷.安命亦優游
雪意饒冬暖.灘聲奈客愁
須君作霖雨.終附濟川舟
