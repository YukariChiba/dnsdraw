畢髯奇男子.未識已心與
獻策進英殿.脫略獨豪舉
二年襄陽幕.歸舟峴山渚
同事三日留.時時作險語
隆準帝王孫.蕭然好風度
詩書百萬卷.胸中莽迴互
平生蘇惠州.氣概頗自許
人生艱難際.政可觀去處
二子經濟才.用之則爲虎
髯公且爲客.王孫且爲主
明朝各天涯.歌眉爲誰嫵
柁師挽舟去.回首空南浦
莫笑參軍强.參軍定强否
