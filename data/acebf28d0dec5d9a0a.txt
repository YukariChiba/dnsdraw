炎洲冬無冰.十月雷虺虺
及春瘧癘行.用人祭非鬼
巫師司民命.藥石不入市
溪弩潛發機.土風甚不美
蘇子卧江南.感歎中夜起
聞道病在牀.食魚不知旨
寒暑戰胸中.士窮有如此
此公天機深.爵祿心已死
養生遺形骸.觀妙得骨髓
后皇蒔嘉橘.中歲多成枳
佳人何時來.爲天啟玉齒
湔祓瘴霧姿.朝趨去天咫
諸公轉洪鈞.國器方薦砥
矢詩寫予心.莊語不加綺
