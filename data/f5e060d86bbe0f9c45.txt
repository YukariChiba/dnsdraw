水精爲宮玉爲田.姮娥縞衣洗朱鉛
宮中老兔非日浴.天使潔白宜嬋娟
揚鬚弭足桂樹間.桂花如霜亂後前
赤鴉相望窺不得.空疑兩瞳射日丹
東西跳梁自長久.天畢橫施亦何有
憑光下視罝網繁.衣褐紛紛漫回首
去年驚墮滁山雲.出入虛莽猶無群
奇毛難藏果亦得.千里今以窮歸君
空衢險幽不可返.食君庭除嗟亦窘
令予得爲此兔謀.豐草長林且遊衍
