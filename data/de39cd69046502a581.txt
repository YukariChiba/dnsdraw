理邃不可商.造極會其天
因黥乃南面.挾璧顧屢歎
安有鬼一車.藴疑在目前
劃然解積凍.澌泮千丈淵
吾嘗賞淮陰.能錄惡少年
大勝答溪媼.奇勛此輿權
水激可沃焦.酖毒懷與安
夫君珍所持.射市吞煩冤
束袂甘冥冥.一穴栖鰍鱣
真宰技自癢.駕以風無邊
背水得衆無.失駒約羣還
三月春已深.穩下三峽船
夔門有巨艦.談嬉障百川
金華客五侯.氣力足由緣
爲君誦伐木.三扣臨江舷
