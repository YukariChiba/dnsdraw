佳晨出西郭.仰視天宇清
樂哉曠士懷.浩浩吞四溟
新漲忽勇退.籬落粘枯萍
風幡招客遊.曠望隔蘋汀
僕夫厲清深.竹輿竦亭亭
波翻石鑿落.尚带蛟龍腥
華堂入松竹.德人占聚星
脫帽飛羽觴.頹放解天刑
時當行火令.草腐亦化螢
炎官紛陸梁.空飛赤雲軿
遥知隴上耘.暴背愁白丁
茲遊豈易得.未用歎沉冥
