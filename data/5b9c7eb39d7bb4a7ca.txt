秦王登碣石.周後襲昆侖.何必在遐遠.方稱萬宇尊.
我皇順時豫.星駕動軒轅.雄戟交馳道.清笳度國門.
回輿長樂觀.校獵上林園.行漏移三象.連營總八屯.
旌搖鸚鵡穀.騎轉鳳凰原.絕壁蒼苔古.靈泉碧溜溫.
參差開水殿.窈窕敞岩軒.豐邑模猶在.驪宮跡尚存.
煙松銜翠幄.雪徑繞花源.侍從推玄草.文章召虎賁.
深仁浹夷夏.洪造溢乾坤.謬忝王枚列.多慚雨露恩.
