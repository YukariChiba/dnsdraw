自愛殘妝曉鏡中.環釵謾篸綠絲叢.
須臾日射燕脂頰.一朵紅蘇旋欲融.
山泉散漫繞階流.萬樹桃花映小樓.
閑讀道書慵未起.水晶簾下看梳頭.
紅羅著壓逐時新.吉了花紗嫩麹塵.
第一莫嫌材地弱.些些紕縵最宜人.
曾經滄海難為水.除卻巫山不是雲.
取次花叢懶回顧.半緣修道半緣君.
尋常百種花齊發.偏摘梨花與白人.
今日江頭兩三樹.可憐和葉度殘春.
