鵲鵲飛來動林碧.喜聲楂楂鴉頸白
宗伯憐予反哺情.遣贈金丹光五色
先生上醫已醫國.敵國長城賢季劇
胸次經綸有準繩.壺中消息有端的
地行在在即神仙.世上營營自蟊賊
一編黄石豈容窺.九籥丹經應默識
未許騎鯨游汗漫.已約據龜論夙昔
嗟予聞道了無功.粗識事親惟竭力
苦乏大藥從人覓.數溷寧能無厭斁
先生樂施微少靳.變化丹砂猶米擲
得隴望蜀安敢料.和章更枉珪璋特
名臣奏議得精本.併與寒窗資省臆
有親可娛書可讀.歸養可期非怵迫
媿無好語酬少分.昨夜春官長陰德
