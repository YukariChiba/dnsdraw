淮陰一世豪.勳業滿天地
晚莭不自全.遺恨在百世
君臣如父子.焉得置猜忌
功高良易疑.地大苦難制
折箠下燕齊.羣豪自風靡
豈有須假王.而可鎮齊僞
禍生固有胎.失在此舉爾
沛公窘滎陽.齊卒盡精銳
頡頏楚漢間.事若反掌易
信豈不自王.何乃遣漢使
帝意自此疑.齊楚終易位
噲等何足羞.鞅鞅遂失意
晚路說陳豨.咄嗟甚兒戲
吕姥何能爲.公乃自失志
