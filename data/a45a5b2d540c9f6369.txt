人生天地間.同一幻泡影
偶然相值過.便有人與境
那知兩皆漫.直寄彈指頃
古來賢達士.物我均土梗
程侯東南俊.少日忠義秉
周旋正色地.四海憚嚴冷
立朝二十年.憤世欲生癭
班雖近日月.志則在箕潁
中年拂衣歸.絕意向鐘鼎
澤幽成小築.勝會已獨領
清寒挹湍瀨.秀色攬諸嶺
聊將不羈身.對此無閼景
回首浯溪老.便覺加數等
從渠春風顛.那得到古井
高詞出胸臆.妙處如灌頂
讀罷眷樊籠.悠然發深省
