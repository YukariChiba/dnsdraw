萱堂有秋花.對客如勸侑
人生本多事.更以百憂副
愔愔橫天壤.擾擾迷刻漏
傾地救海涸.掲柱支山仆
徒將一心淑.日與萬慮鬭
不如偷餘閒.來此玩孤秀
熒熒千明缸.照映相前後
凝氣粲如笑.泣露亂欲溜
頽然寓遠懷.可以消永晝
吾兄儒林傑.器業包宇宙
﨑嶇從遠宦.爲國警邊候
飛沙蔽城隍.積雪冷襟袖
頗思東南州.水竹兩幽茂
樓臺壓江濤.窻户排雲岫
翹瞻不可見.夢想勞頭脰
樊籠送飛鴻.檻井看騰狖
暫憑時景佳.寛此腰圍瘦
吾儕所至樂.未厭夷居陋
賓侣時可邀.從容醉方酭
