碧桃有佳實.方春開白花
花悅悅花者.實惠能詩家
詠花不詠實.未解寫嘆嗟
水蒼充朝佩.天碧瀉露華
空青珍莫采.帝珠浄無瑕
水波遠涵竹.霄影浮副瓜
春山浄梳掠.秋烟澹籠遮
卵色未有別.膽形圖更加
清酸笑金橘.寒脆壓銀茄
瑶池漱靈液.萼綠蒙翠紗
一食潤燥吻.再食思無邪
三食換仙骨.四食凌飛霞
回首謝玉塘.吾詩不妄誇
