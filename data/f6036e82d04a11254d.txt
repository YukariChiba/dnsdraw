長江合高峰.爽氣左右繞
中流望絕巘.萬丈見木杪
孤亭揭其上.隠隠一拳小
李君令茲邑.邀我升縹緲
是時天宇凈.晴色洗霜曉
萬象滿四隅.轉盼皆可了
神清壓塵坌.志適喜猿鳥
人生貴軒豁.世務苦紛擾
茲焉獲登覽.浩思欲飛矯
令謂亭我爲.勝絕此應少
願子立佳號.光輝飾松蔦
因名之叩雲.大字榜霞表
