遞嘯取遙風.微微近秋朔.孟郊
金柔氣尚低.火老候愈濁.韓愈
熙熙炎光流.竦竦高雲擢.韓愈
閃紅驚蚴虯.凝赤聳山嶽.目林恐焚燒.耳井憶瀺灂.孟郊
仰懼失交泰.非時結冰雹.化鄧渴且多.奔河誠已愨.孟郊
暍道者誰子.叩商者何樂.洗矣得滂沱.感然鳴鸑鷟.孟郊
嘉願苟未從.前心空緬邈.清砌千回坐.冷環再三握.孟郊
煩懷卻星星.高意還卓卓.孟郊
龍沈劇煮鱗.牛喘甚焚角.蟬煩鳴轉喝.烏噪饑不啄.韓愈
晝蠅食案繁.宵蚋肌血渥.單絺厭已褫.長倦還捉.韓愈
幸茲得佳朋.于此蔭華桷.青熒文簟施.淡澉甘瓜濯.韓愈
大壁曠凝淨.古畫奇駁犖.淒如羾寒門.皓若攢玉璞.韓愈
掃寬延鮮飆.汲冷漬香穱.篚實摘林珍.盤殽饋禽ob.韓愈
空堂喜淹留.貧饌羞齷齪.韓愈
殷勤相勸勉.左右加礱斫.賈勇發霜硎.爭前曜冰槊.孟郊
微然草根響.先被詩情覺.感衰悲舊改.工異逞新貌.孟郊
誰言擯朋老.猶自將心學.危簷不敢憑.朽機懼傾撲.孟郊
青雲路難近.黃鶴足仍鐲.未能飲淵泉.立滯叫芳藥.孟郊
與子昔睽離.嗟餘苦屯剝.直道敗邪徑.拙謀傷巧諑.韓愈
炎湖度氛氳.熱石行犖硞.痟肌夏尤甚.瘧渴秋更數.韓愈
君顏不可覿.君手無由搦.今來沐新恩.庶見返鴻樸.韓愈
儒庠恣遊息.聖籍飽商榷.危行無低徊.正言免咿喔.韓愈
車馬獲同驅.酒醪欣共欶.惟憂棄菅蒯.敢望侍帷幄.韓愈
此志且何如.希君為追琢.韓愈
