三農一命如紙薄.已定蓋藏猶不樂
年來慳雪意如何.摶空歲事堪隃度
新誇兩白已呈祥.數日天工還作惡
栽培玉屑界瓊田.指顧同雲藏碧落
萬象改容龍戰野.滿船空載魚縱壑
詩才喚起金閨人.坡上傳香梅綴萼
明當改選歲又稔.揚州騎得纏腰鶴
家有靈光獨巋然.事感鴒原驚已昨
豈無他人和者寡.不有阿咸幾落寞
關心不見九華樓.舊遊莫歎登雲閣
與我新詩字字奇.珠玉盈懷分陸橐
