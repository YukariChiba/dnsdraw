自我游毗陵.五年今于兹
未嘗不閔雨.未嘗不苦饑
成湯周宣世.豈復能過斯
上無桑林禱.下無雲漢詩
赤子餓溝渠.良田生蒺藜
聽于閭里間.愁毒不可爲
思得一賢人.救其渇與饑
上天似悔禍.子乃今來尸
愛民在恭儉.自可爲吏師
但恐百里小.膏澤難盡施
子本湘鄉君.湘人望子來
下難兄弟别.上顧墳墓違
將母以諗君.上書再三辭
朝廷欣然許.多士咸謂宜
爲政推此心.可令孝者慈
吾聞屠牛刀.不貴于割雞
思君苦道遠.莞爾寄此詞
