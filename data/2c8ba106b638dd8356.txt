我昔曾涉昌江濱.故人指我觀陶鈞
龐眉老匠矜捷手.爲我百轉雕輿輪
鎸刓刻畫走風雨.須臾萬態增鮮新
盤龍飛鳳滿日月.細花密葉生瑶珉
輕浮兒女愛奇崛.舟浮輦運傾金銀
我盂不野亦不文.渾然美璞含天真
光沉未入世人愛.德潔誠爲天下珍
朅來東江欲學古.喜聽英傑參吾倫
謹持清白與子共.敢因泥土邀仁恩
空言見復非所欲.再拜謝子之殷勤
