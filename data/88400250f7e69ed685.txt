韋偃工古松.與可善枯竹
豈如君家素壁上.有此天然畫兩幅
一株古木欹牆東.狀如峨嵋山巔千歲萬歲之枯松
旁有笛材拔孤玉.扶疏枝葉带露而篩風
天知君愛畫.欲爲發一哂
呼取羲娥作畫師.借此二物爲畫本
戲從君家壁間摹寫之.一枝一葉俱無遺
傍人來見道是畫.問如何畫無能之
元來畫時不用諸葛筆.梁杲墨.別有妙法匿形跡
偷兒雖甚愛.看得捲不得
或全瀏亮或模糊.隨時明暗有卷舒
報君若欲觀此畫.請跨金烏玉兔來其下
