積雨暗長夜.山行經險巇
悲風撼林木.崖谷蔽參差
遠聞豺虎號.鬼燐弄光輝
十步九失足.中心祗自持
所適既迢遞.黽勉焉可爲
道旁見明燭.抵宿依茅茨
開戶念生客.喜逢主翁慈
暖湯趣妻子.然薪爲更衣
艱難又奚怨.少息非所期
雞鳴夜將旦.熟寐百無知
欣戚一以忘.何有安與危
生死宇宙內.曠懷亦如斯
聊紀夢中事.誰當賡我詩
