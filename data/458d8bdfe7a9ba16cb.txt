耒耜興姬國.輴欙建夏家.在功誠可尚.於道詎為華.
象帝威容大.仙宗寶曆賒.衛門羅戟槊.圖壁雜龍蛇.
禮樂追尊盛.乾坤降福遐.四真皆齒列.二聖亦肩差.
陽月時之首.陰泉氣未牙.殿階鋪水碧.庭炬坼金葩.
紫極觀忘倦.青詞奏不嘩.噌吰宮夜辟.嘈囐鼓晨撾.
褻味陳奚取.名香薦孔嘉.垂祥紛可錄.俾壽浩無涯.
貴相山瞻峻.清文玉絕瑕.代工聲問遠.攝事敬恭加.
皎潔當天月.葳蕤捧日霞.唱妍酬亦麗.俯仰但稱嗟.
