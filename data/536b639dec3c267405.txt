春波飽微淥.斗柄函空明
方舟貫巖腹.鵝鸛相酬鳴
仰窺穹窿頂.宛轉百怪呈
僅餘鱗甲碎.不見頭角獰
下闖清泠淵.演迤萬頃澄
但同魚鳥參.勿遣蛟龍驚
抉苔撫奇篆.倚棹看題名
三將標殊勳.自與山不傾
誰歟贅小築.正恐山靈嗔
南澗更幽絕.仙佛依崢嶸
太虛可爲室.豈復資欒楹
乳泉助茗椀.中有冰雪清
何須驂鸞去.此即白玉京
鼎來不速客.抱琴忽逢迎
愛此無絃曲.巖溜同一聲
爲君洗塵耳.喚我詩魂醒
祗愁白衣至.好句亡繇成
