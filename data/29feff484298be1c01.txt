拘情病幽鬱.曠志寄高爽.
願言懷名緇.東峰旦夕仰.始欣雲雨霽.尤悅草木長.
道同有愛弟.披拂恣心賞.松溪窈窕入.石棧夤緣上.
蘿葛綿層甍.莓苔侵標榜.密林互對聳.絕壁儼雙敞.
塹峭出蒙籠.墟險臨滉漾.稍疑地脈斷.悠若天梯往.
結構罩群崖.回環驅萬象.小劫不逾瞬.大千若在掌.
體空得化元.觀有遺細想.喧煩困蠛蠓.局蹐疲魍魎.
寸進諒何營.尋直非所枉.探奇極遙矚.窮妙閟清響.
理會方在今.神開庶殊曩.茲游苟不嗣.浩氣竟誰養.
道異誠所希.名賓匪餘仗.超攄藉外獎.俯默有內朗.
鑒爾揖古風.終焉乃吾黨.潛軀委韁鎖.高步謝塵坱.
蓄志徒為勞.追蹤將焉仿.淹留值頹暮.眷戀睇遐壤.
映日雁聯軒.翻雲波泱漭.殊風紛已萃.鄉路悠且廣.
羈木畏漂浮.離旌倦搖盪.昔人歎違志.出處今已兩.
何用期所歸.浮圖有遺像.幽蹊不盈尺.虛室有函丈.
微言信可傳.申旦稽吾顙.
