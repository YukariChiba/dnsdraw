截艾作炷大如椽.三日徹夜燒丹田
心腹生火口生烟.皮毛潤澤骨骼堅
舍杖趨走脚輕儇.赫如渥丹顔色鮮
五十六歲如少年.顧我一生百迍邅
病多未老先華顛.欲灸自量無罪愆
一切久矣付諸緣.三月人家花欲燃
陽春水色碧於天.更欲載公青翰船
喚取佳人舞繡筵.一飲一斗醉不眠
不怕世人笑逃禪.火中自會生金蓮
作詩問公奚若旃.肌肉忍自投戈鋋
亶顧厥後勤著鞭.萬事悉置心超然
服食不須求汞鉛.公名已自列諸仙
