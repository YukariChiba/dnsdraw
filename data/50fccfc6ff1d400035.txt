崢嶸歲垂盡.泛鷁下岷江
鳴櫓風聲壯.搖旌日影雙
巨灘何累累.急鼓促韸韸
語疾軀生翼.論危頸縮腔
栖遲憑漆几.睥睨近紗窗
解纜侵朝霧.休程傍晚矼
童山連岌岌.古木競摐摐
岑絕行荒縣.間關按列邦
俗書慵注目.薄酒倦開缸
仙跡徒追羡.名篇乃素降
有誰陪亹亹.竟夕聽淙淙
幽興將詩遣.還嗟語意厖
