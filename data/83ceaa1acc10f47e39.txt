何處堪避暑.林間背日樓.何處好追涼.池上隨風舟.
日高饑始食.食竟飽還遊.遊罷睡一覺.覺來茶一甌.
眼明見青山.耳醒聞碧流.脫襪閑濯足.解巾快搔頭.
如此來幾時.已過六七秋.從心至百骸.無一不自由.
拙退是其分.榮耀非所求.雖被世間笑.終無身外憂.
此語君莫怪.靜思吾亦愁.如何三伏月.楊尹謫虔州.
