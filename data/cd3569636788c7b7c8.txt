爲郡得官醖.月給盈三斛
地僻少使車.時清罕留獄
老大復遷謫.吾懷頗幽獨
嬋娟樓上月.爛漫池邊菊
東院與西亭.翛翛風弄竹
對此不開樽.騷人應慟哭
獨酌入醉鄉.陶然瞑雙目
醒來成浩歎.胡爲事口腹
彝酒書垂誡.羣飲聖所戮
漢文亦禁酒.患在糜人穀
自從孝武來.用度常不足
榷酤奪人利.取錢入官屋
古今事相倍.帝皇道難復
吾無奈爾何.更盡杯中淥
