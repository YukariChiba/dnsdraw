周公負斧扆.成王何夔夔.武王昔不豫.剪爪投河湄.
賢聖遇讒慝.不免人君疑.天風拔大木.禾黍咸傷萎.
管蔡扇蒼蠅.公賦鴟鴞詩.金縢若不啟.忠信誰明之.
搖裔雙彩鳳.婉孌三青禽.往還瑤台裏.鳴舞玉山岑.
以歡秦娥意.複得王母心.區區精衛鳥.銜木空哀吟.
長安春色歸.先入青門道.綠楊不自持.從風欲傾倒.
海燕還秦宮.雙飛入簾櫳.相思不相見.托夢遼城東.
