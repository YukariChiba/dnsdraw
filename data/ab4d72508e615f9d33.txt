篆書樸.隸書俗.草聖貴在無羈束
江南有僧名巩言光.紫毫一管能顚狂
人家好壁試揮拂.瞬目已流三五行
摘如鉤.挑如撥
斜如掌.迴如斡
又如夏禹鏁淮神.波底出來手正拔
又如朱亥鎚晉鄙.袖中擡起腕欲脫
有時軟縈盈.一穗秋雲曳空闊
有時瘦巉岩.百尺枯松露槎枿
忽然飛動更驚人.一聲霹靂龍虵活
稽山賀老昔所傳.又聞能者惟張顚
上人致功應不下.其奈飄飄滄海邊
可中一入天子國.絡素裁縑灑毫墨
不繫知之與不知.須言一字千金值
