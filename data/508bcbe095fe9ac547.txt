河圖三畫已剩却.堯典萬言猶欠著
向來潜聖天何言.六經非渠一手作
杏花壇下撥不開.天公更遣麒麟催
乾坤造化登青竹.洙泗光芒付綠苔
堂上書生真苦相.蠹簡嚼穿渾不放
屋上架屋更屋上.後千萬年作何樣
華元夜登子反床.華鏜晨趨孔子堂
當時浪說析骸骨.今日覃思彫肺腸
華君將身博凍餒.毛穎可憐彼何罪
君不見老農驅牛耕壠頭.稻雲割盡牛亦休
毛穎爲君秃盡髮.問君何時放渠歇
短檠青燈明復滅
