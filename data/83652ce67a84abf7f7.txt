蜀江洗妍姿.萬里獻君王
君王不我幸.棄置何怨傷
君王要寧胡.借問誰能行
女伴各懼怯.畏此道路長
慨然欲自往.詎忍別恩光
倘於國有益.尚勝死空房
行行涉沙漠.風霜落紅妝
得爲胡閼氏.揣分已過當
單于感漢恩.邊境得安康
一朝所天死.掩泣涕沾裳
胡俗或妻母.何異豺與狼
仰天自引决.愛此夫婦綱
大忠與大義.二者俱堂堂
可憐千古無人說.只道琵琶能斷腸
