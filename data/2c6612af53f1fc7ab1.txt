冬日易慘惡.暴風拔山根
塵沙落黃河.濁波如地翻
飛鳥皆束翼.居人不開門
獨我赴省期.冒此馳轂轅
陝城城西邊.逢子亦且奔
所趨事一心.相見如弟昆
我慘得子舒.我寒得子溫
同行十日程.僮僕性亦敦
到京人事多.日無閑精魂
念子珍重我.吐辭發蒙昏
反復千萬意.一百六十言
格高思清冷.山低濟渾渾
嘗聞朋友惠.贈言始爲恩
金玉日消費.好句長存存
倒篚別收貯.不與俗士論
每當清夜吟.使我如哀猿
