漢兵出塞將軍行.棘門灞上空屯營
羽書夜半急如火.淮田千里無春耕
廟堂有議如建武.十歲邊頭不鳴鼓
君王無事兩國歡.長樂宮中瞻聖母
鷹饑虎飽不足圖.三軍漸欲銷兵符
紅旗盡卷夜烽冷.銅花繡甲金糢糊
横議當年蝟毛起.公持一言天自喜
盡收諸將入神京.十六衛閑清似水
榆關一騎不動塵.陰功何止活萬人
封侯鑄印不足說.朱顔一笑三千春
