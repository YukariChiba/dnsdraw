歲窮於冬春未涉.雪入田中餘潤接
鷹鸇欲擊膽方張.狐兔正肥心已怯
忽呼小隊試周旋.直並西山窮射獵
將軍約束金鼓震.令尹指麾豺虎懾
平原淺草陣橫斜.後勁中權旗曄曄
林空肯使逸禽飛.澤竭不煩追騎躡
正堪大嚼出饞涎.安用千金酬笑靨
風毛漠漠任教吹.雨血紛紛誰所喋
不容杜曲隨李廣.顧肯桑間問靈輒
廟謨不戰方兩階.邊塵已靜休三捷
酩酊如余乃醉仙.雄豪似子真儒俠
明朝得雋儻相過.買酒尚堪吾倒篋
