寓形大塊內.變滅如風埃
依依孤蘭姿.不上黄金臺
客死古豈無.君死猶蒿萊
方君初病時.秋自京都回
空齋數相見.書案皆寒灰
對飯不能喫.買藥親炮煨
氣劣面如削.高說尚雄瑰
破衾裹羸骨.今在古廟隈
俛仰視所親.旅櫬惟霜苔
何人置肴豆.何人陳酒杯
故鄉那得返.義塚將就培
我成薤歌聲.君聞寧不哀
