古有韓終道.授之劉先生
身如碧鳳皇.羽翼披輕輕
先生盛驅役.臣伏甲與丁
勢可倒五嶽.不唯鞭羣靈
飄颻駕翔螭.白日朝太清
空遺古壇在.稠疊煙蘿屏
遠懷步罡夕.列宿森然明
四角鎮露獸.三層差羽嬰
迴眸盼七炁.運足馳疎星
象外真既感.區中道俄成
邇來向千祀.雲嶠空崢嶸
石上橘花落.石根瑤草青
時時白鹿下.此外無人行
我訪岑寂境.自言齋戒精
如今君安死.魂魄猶羶腥
有芨皆綠字.有芝皆紫莖
相將望瀛島.浩蕩凌滄溟
