至哉彼上人.冰霜凜規則
遊心杳何境.宴坐入冥默
解空與密行.名臘信崇德
吐論駕秋濤.龍宮發胸臆
羣迷行大夜.浩浩一昏黑
赤水千丈深.玄珠幾人得
持桮挹溟漲.至理安可測
寧假喻芭蕉.真成嗅薝蔔
松聲掃白月.霽夜來靜域
清梵罷法筵.天香滿衣襋
何方濟了岸.秪仗慈航力
願與十八賢.同棲翠蓮國
