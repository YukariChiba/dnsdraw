孤桐缺月風露秋.夜蟲催織寒颼飀
拂牀文字翻葉葉.古心埋沒從何求
客來洗予箏笛耳.清圜琅然散百憂
南窗無絃鼓愈淡.焦尾有桐棄不收
卓哉奇士千載去.已矣奇弄萬古休
江左諸王孫子儔.琴清之堂遺風流
飛泉爽籟十二操.鏗鏘浮玉鳴天球
文王宣父次第作.此身還見大雅不
收拾書囊雜釣具.伴君携琴隠林丘
作詩一爲寫奇趣.此生此興長悠悠
