長年無好懷.一病動辰浹
淒然清鏡中.衰鬢不勝鑷
自憐鬼見笑.甘受天所厭
坐令金石友.散作霜後葉
崔郎雕龍裔.翩翩古游俠
不忘平生言.經過頗稠疊
憶昨賦新詩.賈孟困凌躡
情高破天慳.語妙出月脅
老秋餘幾日.叢菊抱寒蝶
何時跫然來.一笑起衰薾
寒醅對梨棗.不惜倒箱笈
但恐食無魚.令君反彈鋏
