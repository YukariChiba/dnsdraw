長簟北窗下.抛書任縱橫
娟娟穉篠上.熠熠叢榴明
眷此感佳節.怊然愴平生
少年文翰場.結客俱擅名
瑤草俟采掇.雲鴻肆遐征
如何二十載.日與憂患并
骨肉隨逝水.兒童長柴荆
向來交臂人.接武霄漢行
姻親歲時會.尊酒懷抱傾
兹余豈復願.顧影良自驚
飛雨夜來急.濤翻江上城
田家夢亦好.想像秋稼成
新春了在眼.續我齋庖清
