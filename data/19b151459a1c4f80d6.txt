有客何方來.粲然游我庭
推戶出見之.顔色如瑶英
問之不吾語.微風若聞聲
曰予朔方士.飲子南方名
萬里不相識.修塗一來經
聞子官大府.高車塵冥冥
有言未嘗吐.低頭斂光精
西人趨向異.念予孤蒙行
我欲友其德.顧己鴻毛輕
予起謝不敏.過辭非予聆
感子虛白德.來化純愚誠
高風激萬世.凜如伯夷清
留子永今日.願言報英瓊
