仙人喬嶽頂.散髮吹參差
喚我二三友.集此西南垂
列筵命洛公.侑坐迎江妃
導之千羽旄.投以萬璧璣
繽紛一何麗.晻靄難具知
衆真亦來翔.恍覺叢霄低
茫茫雲霧合.一一瓊瑶姿
回首謝世人.千載空相思
吾衰怯雄觀.未敢探此奇
短衣一匹馬.幸甚得所隨
天寒飲我酒.酒罷賡君詩
人生易南北.復此知何時
