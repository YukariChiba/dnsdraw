良工鼠鬚筆.戢戢囊穎露
抄詩節經史.汗牛車載路
信知文中虎.一代人不數
細聲笑蚯蠅.妙趣忘魚兔
東野龍無雲.胡爲乎泥中
蟠屈如睡虵.虛此雲夢胸
且騎款段馬.野服隨田翁
相羊山澤間.真樂樵牧同
開林斬猴杙.種花續春意
他年處雞窠.偃蹇增老氣
錦鯨卷不宜.貂狗續亦易
老硯磨豬肝.翰墨作遊戲
