逢原未熟我.已與子相知
自吾得逢原.知子更不疑
把手湖上舟.望子欲歸時
茫然乃分散.獨背東南馳
寥寥西城居.邂逅與子期
鷄鳴入省門.朱墨來紛披
含意不自得.强顔聊爾爲
會合常在夜.青燈照書詩
往往並衾語.至明不言疲
悤悤捨我去.使我當從誰
送子不出門.我身方羈縻
我心得自如.今與子相隨
隨子至湖上.逢原所嘗嬉
想見荷葉盡.北風卷寒漪
已懷今日愁.更念昔日悲
相逢亦何有.但有鏡中絲
