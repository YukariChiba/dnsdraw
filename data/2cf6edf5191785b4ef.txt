隆然新堂.治所中間
江嶺環匝.州瘠以寒
吾氓蚩蚩.吏有奪欺
侯登新堂.來輯來綏
新堂隆然.侯遠近望
力紓吾氓.俾獲其仰
瘠吾與食.寒吾與纊
導爾嬉娛.廢爾悽悵
堂富眾產.左右後前
沼魴嶼鳥.春棠夏蓮
莫莫者葛.蔭五畝餘
爾動爾植.其寧爾居
侯讌新堂.賓僚接席
觀者牆立.垂髫戴白
歌鐘既合.手之舞之
祝侯壽考.與江嶺期
