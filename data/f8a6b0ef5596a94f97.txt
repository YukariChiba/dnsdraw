此江自岷山.浩瀚浮西極
中爲三峽束.壅閼氣憤激
崩騰得平地.千里怒未息
雖投洞庭闊.争道猶逼窄
觸岸皆倒流.勢兼萬牛力
渾黄不可鑒.咫尺瞢玄白
頗似崑崙流.洩源下積石
逶迤屢屈折.九曲乃大直
始信枉渚歌.至今猶悽惻
中流忽沙沸.惨惨半江黑
俄頃成丘陵.方舟渡安得
坤儀理專静.何故輙損益
多異真窮鄉.所逢豈中國
墨生忍黔突.孔子不暖席
賢聖亦遠遊.吾寧倦行役
