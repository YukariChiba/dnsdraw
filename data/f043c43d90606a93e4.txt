緬彼幽虛天.曾是衆仙囿
宮祠宅來儀.紺瓦覆蒼甃
窗扉秘環佩.几席被文繡
傳聞祀禱神.祠宮燦如晝
樵蘇避山村.草木長疏秀
祥符聖天子.慕道比軒后
縣官典修完.錫名揭靈祐
星璫捧金龍.沉以玉簡副
邇來三十年.寂寞事非舊
黄冠守蕭堂.香火雜薪槱
神州祠太乙.司農治華構
休祥祚邦國.巖穴甘僻陋
游人獨何求.豐碑讀古籀
