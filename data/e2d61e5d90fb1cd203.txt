鳴珂曉日動.畫旗春風斜
馬蹄碧玉砧.踏破黄金沙
夾路盡高柳.屹如紺璧遮
草軟藉遊人.樹暖啼嬌鴉
長湖畜元氣.飛亭插蒼霞
開樽適逸調.笑言醉方嘩
人意重於春.酒香濃勝花
所嗟無壯士.挽住白日車
上馬橫馱歸.不省歸到家
淮陽有此境.足爲天下誇
要路諳機穽.㹞㹞爭齒牙
願公且留鎮.所得歡無涯
卷袖倒大白.秀髮欹烏紗
時與東風期.一來賞春花
