陰陽一錯亂.驕蹇不復理.枯旱于其中.炎方慘如毀.
植物半蹉跎.嘉生將已矣.雲雷欻奔命.師伯集所使.
指麾赤白日.澒洞青光起.雨聲先已風.散足盡西靡.
山泉落滄江.霹靂猶在耳.終朝紆颯遝.信宿罷瀟灑.
堂下可以畦.呼童對經始.苣兮蔬之常.隨事藝其子.
破塊數席間.荷鋤功易止.兩旬不甲坼.空惜埋泥滓.
野莧迷汝來.宗生實於此.此輩豈無秋.亦蒙寒露委.
翻然出地速.滋蔓戶庭毀.因知邪幹正.掩抑至沒齒.
賢良雖得祿.守道不封己.擁塞敗芝蘭.眾多盛荊杞.
中園陷蕭艾.老圃永為恥.登于白玉盤.藉以如霞綺.
莧也無所施.胡顏入筐篚.
