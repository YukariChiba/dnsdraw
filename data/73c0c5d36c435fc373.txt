我卧南山正如夢.朝来欲過左史洞
陽羡羽人惠相訪.三尺焦桐行自從
山上赤日烈如火.洞裏石泉凝作凍
揮手一奏離騷曲.促軫重作髙山弄
巖下隱隱白雲生.松風泠泠幽鳥哢
誰識襄陽魏夫子.緇衣遠來自崤雍
身出重圍戰不死.振翼江南若孤鳯
數日相從甘淡薄.不與人間同倥偬
夫子能知琴中趣.不叱老夫無世用
三人出洞日已斜.青山茫茫煙瞢瞢
