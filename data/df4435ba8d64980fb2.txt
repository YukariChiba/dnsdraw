嘗高謝太傅.攜妓東山門.楚舞醉碧雲.吳歌斷清猿.
暫因蒼生起.談笑安黎元.餘亦愛此人.丹霄冀飛翻.
遭逢聖明主.敢進興亡言.白璧竟何辜.青蠅遂成冤.
一朝去京國.十載客梁園.猛犬吠九關.殺人憤精魂.
皇穹雪冤枉.白日開氛昏.泰階得夔龍.桃李滿中原.
倒海索明月.淩山采芳蓀.愧無橫草功.虛負雨露恩.
跡謝雲台閣.心隨天馬轅.夫子王佐才.而今複誰論.
層飆振六翮.不日思騰騫.我縱五湖棹.煙濤恣崩奔.
夢釣子陵湍.英風緬猶存.彼希客星隱.弱植不足援.
千里一回首.萬里一長歌.黃鶴不復來.清風愁奈何.
舟浮瀟湘月.山倒洞庭波.投汨笑古人.臨濠得天和.
閒時田畝中.搔背牧雞鵝.別離解相訪.應在武陵多.
