我有辟邪鏡.得之咸陽宫
其陰爲天池.一母將九龍
旁書負圖字.土蝕如旋蟲
緘以駭雞珍.妙極倕之工
請言照遠近.十里秋毫空
豈不鑒脂澤.所貴肝膽通
問誰爲此器.太古非人功
客聞重歎息.意欲窺靈蹤
高臺不辭倚.恐客難稱容
繩窮匣半啓.四室來悲風
日車當晝留.羞澀如頑銅
森然髪上指.凜若臨霜鋒
我還撫客手.此豈世寶同
揮涙兩無言.掩鏡鞶囊中
