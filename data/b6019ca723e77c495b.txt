吾嘗奇華佗.腸胃真割剖
神膏既傅之.頃刻活殘朽
昔聞今則信.絕技世嘗有
堂堂潁川客.察脈極淵藪
攣足四五年.下針使之走
珍丸起病瘠.蟲鱠隨泄嘔
一言儻不合.萬金莫可誘
又復能賦詩.往往吐瓊玖
卷紙誇速成.語怪若神授
名聲動京洛.混迹逐良莠
相逢但長嘯.遇飲輒掩口
獨醒竟何如.無乃寡俗偶
顧非避世翁.疑是壁中叟
安得斯人術.付之經國手
