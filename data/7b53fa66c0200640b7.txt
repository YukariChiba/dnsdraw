輕颸濯袢暑.清與耳目謀
江山新容態.真意爛不收
榜人以戒余.將事東郊游
川后且靜波.馮夷亦安流
聯鑣載羣彥.駢筵駕方舟
月中亂平渺.高舂尚夷猶
俯瞰大江橫.仰看蒼雲浮
滔滔去不息.亹亹生無休
俯仰三太息.發我心悠悠
未省昔之人.曾有此樂不
團團轉蘭枻.突見龍棹頭
鬨然兩敵國.蒿矢迅不留
所爭何爲者.對面如仇讎
少須遊人散.天暝風泠颼
清興浩無極.洗醆更勸酬
