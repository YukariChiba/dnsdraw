斯民如草木.九聖含春温
秋風一披拂.零落難重陳
嗣皇回日御.杲杲昇朝暾
誰令天驕子.欲肆長鯨吞
王師一倡亂.諸將皆星奔
可憐爾羣蒼.終不負漢恩
固亦念顛仆.所喜邦本存
舒侯名家郎.翔鸞未鶱騰
稍分民社寄.似欲親撥煩
盍敷寛大詔.力補瘡痍痕
勿謂蕞爾邑.安能著華軒
妙割俱有用.雞牛無足言
君看密縣宰.視民真子孫
汗馬無寸勞.太傅豈不尊
扶衰其有意.願復矜元元
