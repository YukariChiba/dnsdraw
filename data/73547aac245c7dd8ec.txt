名緇今已絕.見汝忽驚神
昔日陪三衛.多年護九宸
漫從雞幘報.長與蠹編親
漢幄垂前箸.秦關痛隻輪
驟驚淪寶玉.何惜褫冠巾
往事憐蝸國.餘生脫雁臣
片雲聊作屋.死樹自觀身
空鉢寧無食.枵囊別有珍
跣行千里近.凍卧八寒春
像喜圖佳士.名虛徹貴人
論詩色涇渭.遠俗意參辰
餘子一時盡.高流百世新
公能追慧遠.吾或可遺民
剃櫛雖殊相.澄江月共真
