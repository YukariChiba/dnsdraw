長松梢梢老烟霧.瀑泉飛落千丈布
樹精摇手不敢呵.雅是仙人熟眠處
睡蛇未死驚起來.風吹野服冠崔嵬
雙髽窣窣磨老瓦.墨汁湑湑翻莓苔
一翁擁篲供掃壁.一翁聳膊觀落筆
欲寫未寫方昂頭.野趣含秋正蕭瑟
先生壯志神龍驤.欲跨八表提天綱
市衢呼酒沃俠客.豈肯老死蒼山傍
忽來馿上聽鳴鏑.中原王氣開皇極
心事西峰一首詩.真人自在陳橋驛
