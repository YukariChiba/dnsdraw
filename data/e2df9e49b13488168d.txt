許公運國儲.歲入六百萬
上莫究所來.下莫有剝怨
十年無纖乏.功利潛亦建
昨除侍從官.聊爲磨世鈍
比於以舌得.此豈愧物論
較量多少間.未足數劉晏
大計苟窘費.曷不使預筭
欲倍即能倍.但勿惑謗訕
擾民可以奪.食官可以竄
要付與權衡.一切出果斷
嗚呼任智力.長短固有限
制財猶制兵.太甚則生亂
公譬淮陰侯.多多有益辦
我今聽其談.夜去爲扼腕
書之俟采詩.咨訪不可緩
