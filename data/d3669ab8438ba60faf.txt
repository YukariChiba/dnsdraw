曲士懷軒裳.銖寸較得失
紛紜戰寵辱.矛盾相撞抶
大方惟達人.天游寄虛室
卷舒儻由己.出處要無必
時來作砭針.一起當療疾
時去收龍蛇.夭矯自超逸
隠見了無礙.妙迹那可詰
我公天人姿.宿有補天術
心緣靜見理.心靜與天一
當年風雨會.黄道賓出日
乾坤方瘡痍.塗炭入憂恤
神鋒指幽燕.酋領將斧鑕
世數有長消.忽忽謝簪紱
歸來卧林藪.道自無伸屈
慶堂示餘彥.親洒銀筆述
聊遺郢人斤.千載斫妙質
定應山水觀.中與胸趣匹
仰看衡雲飛.雲靜山崒嵂
俯盼湘流水.舟楫空蕩潏
可憐天東北.狼烟暗鬰律
神州見蒼莽.悲風爲蕭瑟
再拜願有期.經綸勿韜鬰
天心酌民言.公再調鼎實
風霆驅八荒.遊戲須一出
