前山屏開照簷綠.後山如坐膝抱屋
數畝山園半畝池.松影參差庇梅竹
九月九日天氣清.銀白金黄百種菊
詩人好事酷喜客.新酒篘醲烹野蔌
中有有識剪髮妻.談笑咄嗟具魚肉
我醉不知日午晡.但覺意氣橫山谷
吁嗟乎爲何如時.我輩得此一日福
宇宙自隘我自寬.人生無厭我自足
梅山生計亦淒涼.一醉何曾計饘粥
浮邱洪崖總妄傳.最好只有三萬六千局
