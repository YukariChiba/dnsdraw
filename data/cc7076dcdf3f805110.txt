流水淼無際.其源徧坤輿
壓之以山麓.壅淤誰與疏
神物夜相宅.風雷發欷歔
擘開蒼玉峽.瀉作清泠渠
安得探其穴.扁舟武陵漁
吾聞覆載閒.不過一身如
九竅互開閤.血膚乃張舒
其閒或積滯.氣鬰成癰疽
山澤本通氣.自然厥中虛
明河轉地軸.喬岳并郊墟
脈絡無不寓.地行乃其餘
請觀千丈瀑.高出康谷廬
