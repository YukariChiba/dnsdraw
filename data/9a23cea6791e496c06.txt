石棱如刀不容步.上挽垂藤下無路
風寒雨滑徒旅愁.捨馬杖藜泥沒屨
躋攀顛墜不容髮.目眩心寒驚反顧
亦知垂堂有遺戒.身仰微官欲誰愬
蕭蕭茅屋映絕壁.門外汩汩清泉注
解衣就火不能暖.旋拾山薪伐溪樹
山翁生未食醯醢.脫粟寒蔬度朝暮
人間平地固不少.何用崎嶇守磨兔
秋聲四起山靄夕.壞屋疏籬睡無處
披裘結束相勸歸.過盡重雲下山去
