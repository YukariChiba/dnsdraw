蘆中人.蘆中人.漁父相逢潯水津
一言慷慨辭寶劍.江空月白波粼粼
被髮佯狂乞吳市.狀貌不類流離民
博浪鐵椎袖入手.留侯切切志在秦
踰淮涉泗掃荆闕.死龍鞭笞無完鱗
日暮途窮快逆施.憤怒激烈忘君臣
堂堂廟食幾千禩.一夕化作風中塵
吳山落照秋風老.草木黤慘無餘春
天道茫茫忽今古.世事渺渺如雲輪
蘆中人.蘆中人.生爲公相死爲神
何時拔刀斫鱠痛飲松江醇
