向公天下士.慷慨有祖風
亦復對行殿.密議禆天聰
君臣意氣合.每進嘗從容
飄飄青雲志.顧肯貪天功
榮塗拂衣歸.安坐薌林中
作堂榜企疏.進退聊比蹤
父老非故鄉.何必囊金空
俗軌競奔馳.世路方尚同
善爲子孫謀.但務田園豐
偉哉此二子.遐舉希冥鴻
富貴如浮雲.聲名壓岱嵩
千載繼者誰.我友向伯恭
