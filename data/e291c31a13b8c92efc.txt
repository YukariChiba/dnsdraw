我昔見君方成童.長吉才華驚鉅公
人間科第不屑就.直使聲名聞九重
乃翁引上凝華殿.子虛不待他人薦
入直承明凡幾年.天上奇書盡曾見
翩然歸去大江西.二疏父子還相隨
故鄉分得雲水地.却喜不爽漁樵期
春雨騎牛對烟草.何如振衣隨龍五雲表
秋霜黄獨煨地爐.何如駝峰犀筯食天厨
林間食葉抄詩句.何如宮妃捧硯揮毫處
溪邊照影著荷衣.何如龍門應制奪錦時
鈞天夢斷難回顧.浩然合在山中住
金石臺前伴白雲.六年不踏西湖路
今日重來發長吁.忍看清平破草廬
盡拈書籍向人賣.歸買田園供荷鉏
乃翁八十齒髮落.倚門待兒斜日薄
孤山梅花带不歸.却喚扁舟載童鶴
