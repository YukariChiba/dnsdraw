馮君胸中爛星斗.測人窮達誰與偶
得錢便據青旗亭.北斗還堪把漿酒
醉來訪我梅花傍.索飲哦詩恣狂吼
平生許予皆公侯.大軸長篇玩盈手
不言于麓神仙人.泣雨滂沱氣填口
與君生長醉鄉國.借箸前籌爲君剖
東坡固類韓昌黎.伯倫何如畢吏部
何處有酒三百壺.姓字甘書酒人簿
畏死安能抱仁義.貪生不解推子午
酒星此去住何宫.相從且作糟丘主
