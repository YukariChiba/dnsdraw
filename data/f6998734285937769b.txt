瑶姬不觸麒麟紅.金壺瀲灧琥珀濃
狐裘公子喜夜永.杯行暖玉煩春葱
簷頭雪花大如掌.洞房但覺春融融
豈知有客方貪睡.漏盡更闌不能寐
花紅玉白不相隨.頼有楮生爲伴侶
生家住處近麻姑.亦能幻出冰肌膚
絕嫌墨客蠅頭污.懶入官黄藏蠹魚
寧隨人意任舒卷.雖則軟美非脂韋
風姨霜女皆退舍.稍覺和氣生氍毹
梅花破雪催寒去.春回人向花前醉
女郎霧縠試輕衫.至此失時因坐廢
綠槐影底夏日長.人間只要一味涼
青奴元自不嫵媚.居然負恃能專房
秋風一夜來消息.又却見渠先棄擲
冬來復挽楮生歸.屬付蒼頭輕拂拭
用則鋪張舍則藏.喜慍未嘗形玉色
世事乘除無不然.安用動心三嘆息
