官柳訖春事.落絮東復西
門外高軒過.行行將何之
七閩繡衣屬.非如州縣卑
少留長者轍.酌酒語別離
五年官他壤.一面即故知
辯囿麈仍落.詩壇襟屢題
撞鐘問今古.邃然五總龜
迢迢千里去.風過衫裳吹
我亦及更書.歸耘楚江涯
河梁携手歎.參辰後難期
曼倩寧自衒.長卿固同時
征途慎勿遽.會看軺車馳
