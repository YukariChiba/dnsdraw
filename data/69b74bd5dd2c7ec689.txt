言遊高峰塔.蓐食治野裝
火雲秋未衰.及此初旦凉
霧霏巌谷暗.日出草木香
嘉我同來人.久便雲水鄉
相勸小舉足.前路高且長
古松攀龍蛇.怪石坐牛羊
漸聞鐘磬音.飛鳥皆下翔
入門空有無.雲海浩茫茫
惟見聾道人.老病時絕糧
問年笑不答.但指穴藜床
心知不復來.欲歸更彷徨
贈別留匹布.今歲天早霜
