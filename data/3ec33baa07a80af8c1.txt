曆欲綿洪祚.郊宜築巨臺
有司脩祝冊.天子祭高禖
意與群情合.春隨上瑞來
翠輿瞻玉座.桂酒奠金罍
喜色回中壼.歡聲入九畡
熊羆占已兆.弧矢射將催
異禮關宗社.餘波被草萊
靈基千歲永.玉葉萬枝開
制度新儀著.歌詩舊典該
魯侯徒復宇.后稷始封邰
帝德應先格.天心亦易回
至誠參造化.妙響疾風靁
歷數周家久.封疆漢地恢
山河今壯矣.瓜瓞信悠哉
準擬螽斯詠.微臣愧不才
