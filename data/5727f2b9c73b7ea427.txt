胡公精悍姿.勇氣如秋鷹
兵書百萬言.揮麈談如傾
羞戴文吏冠.慨然喜功名
願得丈二殳.爲國作長城
朝廷士力盛.戰馬如雲騰
貔貅飽肉食.武庫森神兵
此豈不足用.麾之若雷霆
如何彼黠虜.坐敢邀金繒
由來在得將.選擇當至精
譬如養騏驥.有御乃能行
安得偉丈夫.長驅兩隅清
淮南聽公語.乃是衛霍朋
終軍白面兒.尚欲請長纓
縱橫老將手.出袖盍一呈
策馬勿自滯.我將觀厥成
一奮庸將驕.汎灌出精英
立功報天子.執節擁旗旌
男兒當封侯.寧爲老書生
