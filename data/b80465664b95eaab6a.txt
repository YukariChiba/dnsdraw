城中看花客.旦暮走營營.素華人不顧.亦占牡丹名.
閉在深寺中.車馬無來聲.唯有錢學士.盡日繞叢行.
憐此皓然質.無人自芳馨.眾嫌我獨賞.移植在中庭.
留景夜不暝.迎光曙先明.對之心亦靜.虛白相向生.
唐昌玉蕊花.攀玩眾所爭.折來比顏色.一種如瑤瓊.
彼因稀見貴.此以多為輕.始知無正色.愛惡隨人情.
豈惟花獨爾.理與人事並.君看入時者.紫豔與紅英.
