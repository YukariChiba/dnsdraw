三江五湖口.地與天不隔
日月所蔽虧.東西渺然白
漫漫浸北斗.浩浩浮南極
誰投此虹蜺.欲濟兩間阨
中流雜蜃氣.欄楯相承翼
初疑神所爲.滅沒在頃刻
晨興坐其上.傲兀至中昃
猶憐變化功.不謂因人役
今君持酒漿.談笑顧賓客
頗誇九州物.壯麗此無敵
熒煌丹砂柱.璀璨黄金壁
中家不慮始.助我皆豪殖
喟予獨感此.剝爛有終極
改作不可無.還當采民力
