出府歸吾廬.靜然安且逸
更無客干謁.時有僧問疾
家僮十餘人.櫪馬三四匹
慵發經旬臥.興來連日出
出遊愛何處.嵩碧伊瑟瑟
況有清和天.正當疎散日
身閑自爲貴.何必居榮秩
心足即非貧.豈唯金滿室
吾觀權勢者.苦以身徇物
炙手外炎炎.履冰中慄慄
朝飢口忘味.夕惕心憂失
但有富貴名.而無富貴實
