登第久無緣.歸情思渺然
藝慙公道日.身賤太平年
未識笙歌樂.虛逢歲月遷
羈懷吟獨苦.愁眼媿花妍
求達非榮己.修辭欲繼先
秦城春十二.吳苑路三千
茅屋山嵐入.柴門海浪連
遙心猶送鴈.歸夢不離船
時節思家夜.風霜作客天
庭闈乖旦暮.兄弟阻團圓
朝乏新知己.邨荒舊業田
受恩期望外.效死誓生前
願察爲裘意.彷徉和角篇
懇情今吐盡.萬一冀哀憐
