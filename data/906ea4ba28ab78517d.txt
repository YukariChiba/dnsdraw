尋僧坐清晝.會友踐佳境
興寄徒自深.遊觀轉便靜
荷翻一水香.柳散滿階影
相從解巾屨.愛此夏日永
熏罏鼻觀通.汲井齒頰冷
勞公具酒炙.餉我作湯餠
同時得二士.俊發錐露穎
高步不可攀.奇語尚堪省
徐郎招不來.悵望終耿耿
生平厭塵煩.老去合幽屏
豈無親朋樂.所慮乏規警
長歌及黄農.妙處亦深領
