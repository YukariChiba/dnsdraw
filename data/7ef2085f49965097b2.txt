褊性不諧俗.泛梗歸無家
故人右扶風.雙旌擁崇牙
款門及暇日.褰裳躡飛霞
維南古道場.諸天集毗耶
巍撐鳳鶱舞.岌起龍騰拏
坡仙舊詩刻.清芬郁天葩
雲表塔標峻.具區帆影賒
萬象森湊泊.窮探忽谽谺
金輿度窈窕.翠幄巧蔽遮
昔賢此幽棲.禪扉寂無譁
蕭爽萬竿竹.芬甘一甌茶
清泉茁蘭茗.黄粉飄松花
意疑人境外.身漾天漢槎
浮生能幾何.騖智那有涯
神龜寶巾笥.曳尾寧坳漥
所嗜在閒曠.何心事雄夸
洪崖石交舊.歲晚蔗境佳
心源秋水澹.藝苑春容奢
冢上木遽拱.海山棗如瓜
今古一轉燭.聚散猶摶沙
暮江趣浮鷁.城樹喧棲鴉
願言借一窗.爐香繙楞伽
