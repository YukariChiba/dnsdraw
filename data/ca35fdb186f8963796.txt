白下同歸路.烏衣枉作鄰
珮聲猶隔箔.香氣已迎人
酒勸杯須滿.書羞字不勻
歌憐黃竹怨.味實碧桃珍
翦燭非良策.當關是要津
東阿初度洛.楊惲舊家秦
粉化橫波溢.衫輕曉霧春
鵶黃雙鳳翅.麝月半魚鱗
別袂飜如浪.迴腸轉似輪
後期纔注脚.前事又含顰
縱有才難詠.寧無畫逼真
天香聞更有.瓊樹見長新
鬬草常更僕.迷鬮誤達晨
齅花判不得.檀注惹風塵
