昔我初至秦.使旨不到蜀
延首錦城春.千里寄孤目
逮公今出峡.賤跡仍羈束
夢看使君船.翩翩轉江曲
西州去思者.何啻連萬屋
攀轅猶弗還.我意豈能足
所憐蜀人病.羸骨未生肉
公兮胡弗留.共與營糜粥
自惟救護心.寢食對溝瀆
回顧莫有助.此志亦單獨
公兮那得留.峡水峻而速
蚤去登堂廟.大作天下福
病身雞肋瘦.别恨容千斛
勢須更勉強.渭上幾一熟
郡縣减苛賦.廪廥貯餘粟
便當乞身歸.徑去友麋鹿
