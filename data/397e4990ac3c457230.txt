巨鰲昂頭鯨掉尾.東顧滄溟天接水
錢公涉險如通渠.破帆一抹三千里
島夷之國遠且偏.歸來逢人語輒喜
大荒茫茫最宜松.直從曠野連深宫
聽聲卧影已不俗.况作團扇搖清風
人情重遠由來事.不貴黄金貴楛矢
况有新詩傳四方.羣豪追隨弄薦章
我雖相見無所得.坐憶松鶴生微凉
錢公治迹壓張趙.偷兒破胆皆摧藏
桴鼓不鳴已三月.凛凛霜威破殘熱
從公覓扇更覓詩.願報瓊瑤無已時
