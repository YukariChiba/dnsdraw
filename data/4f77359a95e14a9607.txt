少年絜而腴.茸茸頷有鬚
冒熱跨馬去.去去天王都
借問去何謂.就醫將疾驅
客曰實誑我.健壯其非夫
敢告固不紿.但怪所見愚
瘠者未必病.病者未必癯
天馬不著肉.日走萬里途
山熊豈無膏.養體唯恐痡
滯結在於內.安得形肌膚
厥貌雖美好.厥疢勿須臾
療之欲其漸.熾之非愛軀
此行不飲別.安得持酒壺
