天子首除全蜀尹.近班親問治才長
輔臣皆曰明公可.出守當令遠俗康
擁節兩川曾不擾.剖符千里定爲良
圖書溢目延丹禁.印綬垂腰制一方
紫誥忽來雙雨露.錦城重去五星霜
望塵騎走兒童竹.夾道壺傾父老漿
坐嘯樓臺萬山碧.行春車馬百花香
西南每往臨藩屏.前後多歸入廟堂
那比小侯論歲月.即陪元宰燮陰陽
無勞青史誇京兆.今代成都有趙張
