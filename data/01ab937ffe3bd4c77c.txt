淮上飛花正皓然.日車月御欲停鞭
千形凜凜如無地.一片蒼蒼忽露天
洞口似迷山路處.斗閒疑泛海槎年
長瓢酒挹雲泉釀.大軸詩題錦水牋
僧舍手抔留煮茗.漁菴缾貯借烹鮮
喜餘稻糝投饑喙.慚乏綈袍贈凍肩
白裏好張紅步障.猛中宜擺絳戎旃
掃開寥廓憑風帚.抉去紛紜憶劍仙
獵火正燃雲有焰.旅庖何在突無烟
未應門外同袁子.曾買汙萊數畝田
