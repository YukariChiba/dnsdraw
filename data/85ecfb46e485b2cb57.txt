春風餞餘寒.山雨留暝色
杜門正卧病.俯仰空四壁
庭空鳥雀至.窗破風雨入
擁爐意無聊.胸次百憂集
肉消時撫髀.嘯罷空抱膝
戶外雲氣昏.春泥汚阡陌
清晨履聲喧.不見車馬迹
忽傳高軒過.未知當何適
僕夫走告予.有客來問疾
起迎屐齒折.頗覺心悅懌
沈痾脫去體.陽氣滿大宅
坐聞枚叟言.汗復淟然出
平身拙自衛.外邪屢見襲
昔嘗倦賓至.束带難自力
今者乃不然.惟恐歸騎急
向來謝交游.正乏君輩客
