考功記竹洲.所業在淇奧
謂學與自脩.此何取於竹
士龍來諗余.試請言其目
天地之大端.松篁受命獨
陰陽迭盈虛.表裏更見伏
厥象肖坎離.厥理寓姤復
榆杏柞與檀.四序所宜木
此獨貫四時.不受寒暑觸
示人人不察.但識霜更綠
誰能淇之上.興寓三反覆
形氣互發明.顯微相貫屬
嗟余粗知方.倚枝看不足
安得兩洪君.試同煙露宿
