奇果標南土.芳林對北堂.素華春漠漠.丹實夏煌煌.
葉捧低垂戶.枝擎重壓牆.始因風弄色.漸與日爭光.
夕訝條懸火.朝驚樹點妝.深于紅躑躅.大校白檳榔.
星綴連心朵.珠排耀眼房.紫羅裁襯殼.白玉裹填瓤.
早歲曾聞說.今朝始摘嘗.嚼疑天上味.嗅異世間香.
潤勝蓮生水.鮮逾橘得霜.燕支掌中顆.甘露舌頭漿.
物少尤珍重.天高苦渺茫.已教生暑月.又使阻遐方.
粹液靈難駐.妍姿嫩易傷.近南光景熱.向北道途長.
不得充王賦.無由寄帝鄉.唯君堪擲贈.面白似潘郎.
