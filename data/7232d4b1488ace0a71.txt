幽人在何處.松檜深冥冥.西峰望紫雲.知處安期生.
沐浴溪水曖.新衣禮仙名.脫屐入靜堂.繞像隨禮行.
碧紗籠寒燈.長幡綴金鈴.林下聽法人.起坐枯葉聲.
啟奏修律儀.天曙山鳥鳴.分行布菅茅.列坐滿中庭.
持齋候撞鐘.玉函散寶經.焚香開卷時.照耀金室明.
投簡石洞深.稱過上帝靈.學道能苦心.自古無不成.
