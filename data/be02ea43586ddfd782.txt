兩峰夾天高.一水繞山麓
鳥道盤山腰.下臨千仭谷
仰視寸草青.千章羅巨木
轉峽瀉哀湍.驚雷裂坤軸
日月所隱庇.光景不到目
道險當捨車.重趼摩兩足
不知誰鑿空.穿穴入山腹
平生蜀道難.耳目聞見熟
兹山亦尤物.初未掛史牘
了知天宇間.萬險自重複
窮人重錙銖.凌冒取危辱
歲晏霜雪多.歸途戒當速
