我從白帝城.舟次黄牛峽
黄牛遺廟存.石馬隻耳缺
宛如歐公夢.地靈亦奇絕
固宜鎮大川.千載食常血
何人讚巨力.曾不紀功烈
神乎豈求食.挽石駭舟楫
或云土勝水.茲亦强牽合
白帝將何云.吾爲究其詋
神禹昔治水.疏鑿九州別
百神各效職.僚佐力俱竭
功成禹化熊.塗山亦爲石
譬如穆南征.化者想非一
有化爲牛者.斷崖留遺跡
豈亦黄帝餘.與牛同一色
至今名此峽.援溺有陰力
淫祠自其俗.神手本正直
爵以保安侯.足以章神德
