乾歷端辰啟.王庭慶禮昭
虞篇五端輯.漢句九賓朝
物象開蒼陸.聲明薄絳霄
寒依朱燎盡.春入綵旗遥
舞翟凌干密.蟠螭壓陛驕
晨光生劍珮.和氣引咸韶
寶極瞻垂衮.星階集珥貂
班時先正夏.拜祝故尊堯
山獻稱觴壽.雷傳浹宇謠
燕需雲布象.恩瀝斗回杓
任土虔方騁.居鄉列瑞條
須知容典盛.畫一頼曹蕭
