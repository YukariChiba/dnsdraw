觀山不憚遠.有癖老增劇
是行廹王事.所過飛鳥疾
路傍四五祖.不得着脚歷
朝來所幹集.我願容自適
衝寒走海會.嘯吟遂終日
眷言三祖山.經從阻良覿
僧果知我意.飯僕濟行色
崎嶇五十里.入山及未昃
山頭殘雪在.青瑶點微白
殷勤承老禪.傾蓋同莫逆
爲言住此山.予寶始今日
欲以扶我衰.不鄙昔輕策
捫蘿助探討.躡石共登陟
群峰聳遥翠.一水漲深碧
行行何所喜.兩脚有餘力
歸來飽香積.清淡更過昔
