所居汴水近.未有鼓吹蛙
昨日春雨晴.車騎臨我家
我家苦僻遠.庭下無泥沙
爲撇甕面醅.爲煎鷹爪茶
乳羹芼紫蒓.蜜果飣乾瓜
與我相對飲.但恨諸友遐
笑語雖同昔.放浪不少加
忽觀壁間字.坐歎目昏花
公壯尚若此.我老死豈賒
門前賣桃李.呼買婀娜華
東簷大槐樹.上有鳥雀譁
恃舊無猜嫌.醉弁已傾斜
將去還見規.禮數何檢差
後從江韓來.褫带歡莫涯
