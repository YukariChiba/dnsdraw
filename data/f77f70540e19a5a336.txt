歷陽城樓多好風.南來和雨飛溟濛
齊紈四座寂不動.六月酒面魚鱗紅
鈴齋無訟日多暇.時引大旆摩晴空
賓來不問禮數隔.披襟倚檻欣迎逢
平蕪不斷楚天闊.無數好山來望中
伊昔重瞳顧寰宇.八千西渡皆貔虎
叱咤風雲五六年.蓋世拔山寧不武
力盡江頭已蕭瑟.秋風未央亦禾黍
亂世英雄氣頗麤.當時還羨紫髯夫
箭重舟偏徐轉柁.舟中賓主亦歡呼
龍驤露橈下三峽.春草不合臨平湖
衣带縈迂寧足倚.桃葉渡之勝一葦
三閣香消春夢殘.空傳玉樹江南女
人間萬事無妍醜.過眼紛紛盡芻狗
祗有江山似舊時.從來却落漁樵手
懷春悲秋徒自苦.浮雲去來我何有
鳴絲案竹閒清唱.當軒更有盈樽酒
清時勝日臨高明.未愧黄金垂六鈕
