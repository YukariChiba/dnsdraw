孔明廟前柏.手版賊其枝
枯秭無生氣.衆目炫一時
何如孔公笏.鐵面含霜姿
虺蛇何足道.正氣屢奸欺
祥符慶曆間.豈無纖人斯
聞之膽爲落.不在彼在茲
聖學億萬年.聖源浩無涯
八傳得巨源.憤學求似之
遺經與遺物.保護如嬰兒
萬里去復遠.見者咸齎咨
况此一尺槐.千載孔林思
非無原壤杖.非無少正鈹
用舍各有時.小大各有施
疇能起段公.共賦甘棠詩
