我訪福溪巖.行行黍稌中
人家打麥罷.鄰里笑語同
迎官問來意.不信有藴隆
淙激田間泉.詰曲走青虹
此泉有餘用.此巖無闕供
福巖真福地.爲民保年豐
縹緲三花仙.蜿蜒千尺龍
翛然乞靈地.陪此超世翁
是巖既磨滅.是泉乃終窮
洪慈小决擇.妙化符鴻蒙
彼此猶屯膏.無乃坐怨恫
稽首貢此言.庶其鑒丹衷
