吾州刺史宅.上冠靈鰲顛
千嶂翠合沓.一水清潺湲
北指烟雨近.西睇鶑花連
積李雪縞夜.崇桃霞覆川
羣材聚仙境.上幕開中天
宜有唐景輩.參與鄒枚聯
戶掾吾故人.學問自家傳
隸法既奇古.詩句仍清圓
想當吟哦時.攬勝筆如椽
坐使冰雪腸.沉浸含芳鮮
試諗吾邦人.世豈有此賢
勿歎官尚卑.行矣當騰騫
