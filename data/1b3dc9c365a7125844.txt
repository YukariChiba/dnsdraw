南山州之屏.四時改顔色
日夕太守宴.供帳減繒帛
更求秉燭飲.圖寫在四壁
烟雲時藏埋.景好疑愛惜
我官府中塵.喜與山相識
泉石未還往.愧負苦逋責
秋風復杖屨.持酒窮勝僻
莓苔轉蒼崖.郡國在几席
廢興賦飛鳥.牛羊自朝夕
風物摹大句.才薄徒噤嘿
唯作酩酊歸.山月吐半璧
沉吟又慰喜.三友添飲客
