蓬萊閣下蒼龍古.萬壑千巖擁仙府
壽樂堂西面卧龍.壑月巖風滿窗戶
蒼松溜雨大十圍.綠水浮荷深一股
作堂主人久黄壤.仁智風猶似鄒魯
詩仙騎龍已上天.妙句光芒照寰宇
青山偃蹇只如昔.高處去天無尺五
楊侯淮泗老儒學.文字撐腸筆風雨
朅來贊幕古東州.要與青山作盟主
虛堂宴坐飽風月.此外一毫端不取
它日從公物外游.貝闕珠宮酌瓊乳
