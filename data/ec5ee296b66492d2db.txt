君不見郝氏庭前晚日破秋陰.隆也便便千古心
又不見雲夢漁磯碧水處.俊也清名掛青史
儒風忠節兩傳家.傑氣源源長不已
武威夜色沈秋月.武威樓上歌聲咽
夢回天與玉麒麟.爭似峩眉千仞雪
雪中落落多喬松.蒼枝偃榦如虬龍
枝上曾棲雲表鶴.養雛飛去翔寥廓
年來又見鶴雛歸.城郭依然人已非
悠悠却返烟霄去.蜀霧秦雲千里暮
