山翁隠居雁蒼谷.春樹年年爲翁綠
耕休坐樹作勞歌.山光水影相徵逐
歌成無人祗自娛.行人頗怪歌聲殊
循蹤歷歷見井舍.恐是避秦來此居
花烟溟濛亂晴雨.山前倉庚後杜宇
客來不喜亦不驚.但道寒暄無俗語
山中今歲是何年.黄旗徵樹裝樓船
淺村已盡到深谷.逢人未說先凄然
憂來宛轉歌不已.我樹非材端後死
五陵當日蓊如雲.如今何處悲風起
山南老農亦不憂.機淺不爲妻子謀
日高飯飽牛背坐.日晚放牛溪上遊
人生逐名被名誤.十年車馬長安路
長安路絕雲霧昏.歸來棄筆尋農具
舊遊年少難與隨.夢境一笑難重追
惟有剡源窮掌固.相思望斷西天垂
