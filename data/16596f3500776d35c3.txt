所謂上元者.俗以侈昇平
漢用方士說.祠祭夜達明
爇炬或始此.游觀實何名
年登庶事遂.春早芳意萌
冶粧飾粉黛.豪奏喧絲笙
愚玩奪稚魄.淫窺蕩狂情
天寶覆唐都.宣和傾汴京
詞人麗唱在.物極良足驚
一隅頗完盛.四運遄代更
戍守列萬里.鎮防連百城
崛起間竊發.交馳事遐征
昏黑煙火滅.哭聲無歌聲
曉雨花信過.夜蟾桂輪清
時節既如此.焉問陰與晴
