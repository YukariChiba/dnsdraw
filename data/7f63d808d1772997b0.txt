蘭亭久陳迹.脩竹空自陰
龍山亦淒涼.鮮花誰與簪
英遊曠千載.盛事新梅林
四海馮黎州.未妨鐵石心
提携到諸子.遍賞江之潯
亭亭姑射仙.玉立何森森
謝氏六君子.對飲香滿襟
西郊訪老龍.奇怪尤可欽
宛然如先生.高卧歲月侵
從茲飽薰風.佳實共鼎鬵
正味悅天下.妙用無古今
去去好著鞭.江南春已深
