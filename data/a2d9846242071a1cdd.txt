世傳閻公學士圖.意象曠雅難形模
山僧臨本持索句.展卷復掩空長吁
秦王功高塞宇宙.搜攬豪雋供馳驅
內懷矛甲伺同氣.外示閒暇耽文儒
臨城開館構傑閣.坐見瀛海移西都
分番夕宿無厭倦.珍膳日給何豐腴
天光下照天策府.煌煌星象經天衢
房喬夜半進危計.平明一矢驚臨湖
群賢崛起輔貞觀.亦有淹滯如顔蘇
惜哉燕翼謀未善.祥麟接武容妖狐
殿階置笏怒未解.田舍收麥言何諛
策名書府真有靦.空與老姥扶天樞
貴人一代骨已朽.史筆千載心猶誅
閻公絕藝今亦無.長安落日明榛蕪
