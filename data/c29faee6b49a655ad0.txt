不能送君行.强題送君詩
詩中有鄙語.不是離別辭
君長不五尺.氣若千丈蜺
談經掩衆口.論道驚羣兒
况君擅才華.文若老吏爲
剛腸乏軟語.面折不我隨
人嘗論君材.照坐珊瑚枝
疇能論君心.清靜如摩尼
奈何三十六.未免州縣卑
君裝赴國門.僕瘦病馬羸
太倉幸可糴.窮達慎所之
儒冠易感慨.華屋難伸眉
紛紛兒女曹.足令壯士悲
工部貪採藥.漢老甘茹芝
不逢方外人.勿吐胸中奇
