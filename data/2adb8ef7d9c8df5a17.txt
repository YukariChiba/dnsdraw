元和歲在卯.六年春二月.月晦寒食天.天陰夜飛雪.
連宵複竟日.浩浩殊未歇.大似落鵝毛.密如飄玉屑.
寒銷春茫蒼.氣變風凜冽.上林草盡沒.曲江水複結.
紅幹杏花死.綠凍楊枝折.所憐物性傷.非惜年芳絕.
上天有時令.四序平分別.寒燠苟反常.物生皆夭閼.
我觀聖人意.魯史有其說.或記水不冰.或書霜不殺.
上將儆政教.下以防災孽.茲雪今如何.信美非時節.
