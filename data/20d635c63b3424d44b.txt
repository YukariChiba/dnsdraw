嘗提十萬師.爲國扞羌寇
嚴兵坐大府.諸將無與右
旌纛儼成列.鐘鼓振前後
曰賞固自我.有誅孰敢救
勝勢前已决.威聲日西走
功名未及建.得此山城守
捧詔顧東路.怡然引車就
窮秋過舊許.整駕一來覯
高談不知疲.輒用火繼晝
卒無慍黜端.少以顔色漏
乃知君子心.得喪不自囿
悔非自取之.於道有不受
徒然頌德美.洪量詎窺究
孤城俯清汝.山勢遠相鬥
公庭日無事.燕坐陰華構
林寒山雪飛.地靜玉泉漱
於茲樂天理.足使道牙茂
時寄新詩章.窮閭慰衰疚
