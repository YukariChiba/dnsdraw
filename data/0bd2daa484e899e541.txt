于越亭亭羊角峰.下有團團桂樹叢
何人爲賦反招隠.虞羅亦罥碣石鴻
學詩妙處如學仙.功成換骨參喬松
肯來洗我箏笛耳.檿絲古曲彈南風
喜君到此極亹亹.惜君去此尤怱怱
百年莫作千歲調.試往一看楓橋楓
湘山幸有數斗酒.江蟹肥大霜橘紅
梅仙陶令連兩璧.得酒可澆丘壑胸
漁蓑風月笛三弄.虬龍起舞凌空濛
馮夷不得閟此境.湖山收入奚囊中
沙寒往事有銅鏃.波穩清時無水龍
人生所須得樂爾.嗟我愁絕逃虛空
已悲朽質悴蒲柳.豈解巧笑開芙蓉
青燈照牖似書舍.素琴挂壁疑僧宮
懸知堂上一杯水.難飲不邊千丈虹
大用自當擁金蓮.小用亦合登少蓬
騰身雲路五千里.定笑白鳬成老翁
