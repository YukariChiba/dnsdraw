生長詩與書.不信世道難
出處愧古人.章句得一官
舌强不肯柔.開口誰欣歡
十年走塵土.蹭蹬苦地寒
紆朱非良貴.寧較厚與單
古心自突兀.胸中鬰萬端
昔常玩於水.今乃知其瀾
身世心已灰.人事鼻可酸
病卧得君詩.喜試昏膜看
意遠辭淡泊.稠重欲相寬
以言藥我病.吳鱸佐秦餐
大句牽勉酬.韵高語難安
