還家十日坐井底.北風吹我上高臺
亭亭寒日光彩薄.幕空雲影低徘徊
半折老木卧崖腹.銜枯野鵲時到來
沙飛客眼展不盡.雉樓向我爭崔嵬
故人天涯雲水隔.童背酒壺聊自開
胸中疊砢澆不下.旁人已嘲紅滿腮
西湖百步水作界.北城萬瓦煙成堆
十年黄土涴雙足.把筇今日踏霜苔
登高能賦我輩事.莫惜淡墨留牆隈
後日重來拂石坐.山陰陳迹空自哀
