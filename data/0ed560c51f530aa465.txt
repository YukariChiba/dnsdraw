我生癖耽詩.極力參古意
寥寥千百年.所取僅三四
此言或是癡.的確有見地
大雅既不作.少陵得深致
楚騷久寂寞.太白重舉似
堂堂豫章伯.與世不嫵媚
峭峭後山老.深古復靜麗
長篇雜短章.末學敢睥睨
儻非四公者.孰畢此能事
俞君江南英.懶效决科計
俗子造其廬.覓句獨擁鼻
雪風灞橋路.想見形夢寐
貽我青雲編.三讀增畏愧
未嘗膠山林.亦復到城市
石頑木鑽透.悟處定不二
清風濯炎暑.使我破蕪穢
情悰猥能同.外此誰臭味
請加精進心.道遠烏足喟
駸駸不停規.今古本無異
詩來我知往.因以當交質
