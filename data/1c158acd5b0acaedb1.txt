君不見唐朝郭元振.退朝愉色奉溫凊
又不見國初王文康.黑頭拜相歸捧觴
台衮崇嚴親壽考.歷數古今良亦少
而况二老偕耆頤.如二公者那易有
四窗爽氣舒雲霞.相業之盛專一家
父子弟昆踵科級.到公名業尤榮華
蔡州擒吳抑何壯.開幕江淮護諸將
手提黄鉞却欃槍.即軍中冊右丞相
我乘馳驅亦勞止.衮衣趣覲天顔喜
垂紳列弁競趨迎.恩遇之隆昔無比
