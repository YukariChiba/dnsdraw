北風驅雲度危嶠.日下蒼茫煙靄横
山靈唤客起杖屨.定自不凡爲此行
山南冥搜未得妙.山陰問津向猿鳥
遙岑疊疊羅峻屏.溪流濺濺鳴楚調
眼明全椒道士家.丹砂入頰暾朝霞
談間勃窣妙理窟.挽不聽去猶欲遮
縹思右轄千丈松.眉宇中藏嵇阮風
放船雲夢鬼作祟.磈磊仆卧洪濤中
此翁身大不及膽.引帆復逐天邊鴻
淵宗堂中柱史裔.黄鵠作雛欺鶴唳
衣裾不著京洛塵.潛心涪翁哦五字
相逢俄頃復解攜.韻勝遣人增想似
僧窗夢短夜復長.句挾寒霜聊可寄
