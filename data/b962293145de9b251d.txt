斷港冰未泮.海風起蓬蓬
君行亦良苦.浮家秋復冬
故人一相遇.醉覺心形融
道舊有深樂.班荆餘古風
何當度楊子.起視東井中
未應迫期會.促步佐一同
况當萬燈燃.流光煖疏櫳
胡爲即言别.繫書憑鳥工
空令千里月.團團出天東
解舟動棲禽.破曉啼匆匆
酒闌城西道.已失銜燭龍
振衣一回首.瞥去如驚鴻
