臥疴初肅霜.小間倏玄冬
老境知幾何.半落呻吟中
醫師固楚産.砭灼矜神功
巫師雜荒怪.呼吸生雷風
江鄉鬰毒霧.禦濕無鞠藭
况復窘行役.六月傷藴隆
寒熱遂百戰.藥石徒屢攻
槁項與黄馘.苶然非昔容
逮兹脫九死.更生本蒼穹
今晨頗欣悅.步我菊籬東
無誰與共語.梵誦庶可終
憂樂有乘除.涉世殊窮通
幸兹未暝間.有樂聊復從
