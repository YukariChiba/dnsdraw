我來遥自東甌東.賢非朱邑鄉守桐
半年爲郡治亡狀.四月不雨心憂農
水田龜拆秧已老.雲霓望斷天穹隆
少學春秋老欲用.區區願請應上公
真人不待瓣香禱.紫帽已有微雲蒙
沛然一雨四境足.眼見䆉䅉青連空
皇天愛民恕守罪.有始其賜寧無終
既令地免晉國赤.亦不水似堯時洪
廣文先生坐絳帳.憂國心與黄堂同
揮毫作誦繼吉甫.開卷穆穆生清風
