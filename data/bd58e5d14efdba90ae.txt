侯家林館勝.偶入得垂竿.曲樹行藤角.平池散芡盤.
羽沈知食駛.緡細覺牽難.聊取誇兒女.榆條系從鞍.
一徑向池斜.池塘野草花.雨多添柳耳.水長減蒲芽.
坐厭親刑柄.偷來傍釣車.太平公事少.吏隱詎相賒.
獨往南塘上.秋晨景氣醒.露排四岸草.風約半池萍.
鳥下見人寂.魚來聞餌馨.所嗟無可召.不得倒吾瓶.
秋半百物變.溪魚去不來.風能坼芡觜.露亦染梨腮.
遠岫重疊出.寒花散亂開.所期終莫至.日暮與誰回.
