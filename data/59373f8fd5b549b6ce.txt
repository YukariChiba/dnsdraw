範子蛻冠履.扁舟逸霄漢.嗟予抱險艱.怵惕驚彌漫.
窮通氾濫勞.趣適殊昏旦.浴日蕩層空.浮天淼無畔.
依灘落葉聚.立浦驚鴻散.浪疊雪峰連.山孤翠崖斷.
風帆同巨壑.雲矗成高岸.宇宙可東西.星辰沈粲爛.
霞生澒洞遠.月吐青熒亂.豈複問津迷.休為呂梁歎.
漂沈自詎保.覆溺心長判.吳越郡異鄉.嬰童及為玩.
依稀占井邑.嘹唳同鵝鸛.舉棹未宵分.維舟方日旰.
征斯濟川力.若鼓淩風翰.易狎當悔遊.臨深罔知難.
