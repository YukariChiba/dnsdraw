湘水春浮岸.淮燈夜滿橋.六年悲梗斷.兩地各萍漂.
刀筆依三事.篇章奏珥貂.跡卑甘汩沒.名散稱逍遙.
好寺松為徑.空江桂作橈.野香花伴落.缸暖酒和燒.
晉沼尋游鳳.秦冠竟歎鴞.骨凡雞犬薄.魂斷蕙蘭招.
悵望添燕管.蹉跎厭魯瓢.敗桐方委爨.冤匣正沖霄.
戰代安厘國.封崇孝景朝.千年非有限.一醉解無聊.
漏永燈花暗.爐紅雪片銷.久遊家共遠.相對鬢俱凋.
運命從難合.光陰奈不饒.到頭蓑笠契.兩信釣魚潮.
