前雪深尺五.後雪深五尺
動地北風惡.連天凍雲塞
通逵絕行人.萬物同一色
燭龍爪生冰.陽烏觜插翼
牛羊何足論.虎豹餓無食
此雪昔未有.父老均歎息
况當長養時.玄冥翻怒赫
我欲請雷車.夜半轟霹靂
斗杓斡春陽.和氣隨甲拆
溶爲大田水.青發龍頭麥
南民少蘇醒.白骨免堆積
朝廷方體仁.乾坤應合德
有酒不敢飲.獨樂神所責
悲歌閉空屋.寫慰同心客
