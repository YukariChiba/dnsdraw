我生天地間.獨作南賓雁
哀鳴慕前侶.不免飲啄晏
雖蒙小雅詠.未脫魚網患
況是婚禮須.憂爲弋者篡
晴鳶爭上下.意氣苦凌慢
吾常嚇鴛雛.爾輩安足訕
迴頭語晴鳶.汝食腐鼠慣
無異駑駘羣.戀短豆皂棧
豈知瀟湘岸.葭菼蘋萍間
有石形狀奇.寒流古來灣
閑看麋鹿志.了不憂芻豢
世所重巾冠.何妨野夫丱
騷人誇蕙芷.易象取陸莧
漆園逍遙篇.中亦載斥鷃
汝惟材性下.嗜好不可諫
身雖慕高翔.糞壤是盻盼
或聞通鬼魅.怪祟立可辯
硩蔟書尚存.寧容恣妖幻
