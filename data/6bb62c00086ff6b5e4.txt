一切音聲相.是人聽以耳
我圜通大士.唯以眼而聽
非特以眼聽.六根互爲用
當其互用時.根境不相雜
譬如帝珠網.交光相融攝
即此融攝相.各各住自位
以此三昧力.普施於一切
俾不離聲色.透出聲色海
眼處若聞聲.耳處得解脫
共證十方空.同名觀自在
我作如是贊.定招妄語罪
既招妄語罪.畫者亦是妄
畫者既是妄.此相非真實
於非真實處.此相常現前
應作如是觀.是真法供養
