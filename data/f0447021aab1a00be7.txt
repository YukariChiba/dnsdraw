春事忽已闌.年華何駛急
客子困窮年.卧若蛇蚓蟄
泥深沒屐齒.市橋燈熠熠
殘缸玉蟲綴.簷雨泫如泣
歸期儻有徵.緩我百憂集
余生本畸人.三年楚囚縶
經商逐毫末.索米慁畿邑
君門深九重.無籍豈敢入
涸轍望斗升.然桂炊玉粒
妻孥寄田廬.誅茆冬未葺
朅來幾弦晦.漏屋想沾濕
但喜一犁足.犉犢起𧤏𧤏
耕耨貴及時.歸歟具籉笠
