巨石引飛梁.奔泉瀉纖縞
行攀石上藤.坐聽林間鳥
茲遊既物外.此地即天表
曠然脫塵囂.率爾慕輕矯
道逢餐霞人.邂逅愜幽討
絕糧三十年.顔色長美好
云此巖上芝.可得終歲飽
盛談山中趣.似欲容吾老
平生苦因循.學道真不早
憂患日煎熬.精神歲消槁
況爲官拘攣.而與事纏繞
悲歡相乘除.失多殊得少
君言會可思.待我婚嫁了
