淮康望夷門.驛舍猶六七
我車嗟已勞.我馬亦太逸
朝來天色好.輝煥川上日
郊原莽而蒼.生意密如櫛
農飱頗順適.晝氣更盈溢
摳衣就鞍韉.前引以一卒
馳提曆灣紆.林木榮棗栗
豁然就平曠.天壤合爲一
稍過王務陂.陂長水波濶
驚風摇澎湃.鳬鴨語啾唧
却思在江湖.雙艣更輕疾
川陸雖不同.吾心兩無必
匆匆背鄉井.瑣瑣干禄秩
功名未及試.行役甘于蜜
安得擺覉牽.優游老蓬蓽
