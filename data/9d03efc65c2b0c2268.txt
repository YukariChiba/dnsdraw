有屋可以讀書.有竹可以忘憂
採庭之菊香有餘.烹園之蔬甘且柔
賢哉二子.又復何求
鬼不爾責.人不爾仇
沽酒可飲.江魚可羞
又安用列鼎食珍.佩印封侯
我居柯西.相隔一里.可以杖履朝往而夕遊
必未厭我乞醯與借馬.但只恐勤君赤脚與露頭
不然將吾顔子簞食瓢飲屢空之樂.又欲翻董生清明玉杯繁露之春秋
