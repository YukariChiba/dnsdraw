黄雲澹四垂.飛雪忽無際
排空風力靜.整整若有制
穿林初著花.點瓦已成毳
低連七澤波.遠接關河勢
憑城領奇觀.壯思起病滯
四年領邊州.氣候苦多盭
清秋日昏昏.仲冬雷虺虺
雪花有時零.轉首即開霽
及茲洗瘴眸.天公豈無意
爲邦抱百憂.但願得豐歲
對之一欣然.不飲心已醉
春前尚餘臘.三白或可冀
更約竹間梅.共作歲寒計
