白日照舟師.朱旗散廣川
羣公餞南伯.肅肅秩初筵
鄙人奉末眷.佩服自早年
義均骨肉地.懷抱罄所宣
盛名富事業.無取媿高賢
不以喪亂嬰.保愛金石堅
計拙百僚下.氣蘇君子前
會合苦不久.哀樂本相纏
交遊颯向盡.宿昔浩茫然
促觴激百慮.掩抑淚潺湲
熱雲集曛黑.缺月未生天
白團爲我破.華燭蟠長煙
鴰鶡催明星.解袂從此旋
上請減兵甲.下請安井田
永念病渴老.附書遠山巔
