高車赴南峴.敝郊主東道
風采喜一見.布素情相好
屈指四十秋.于今歲寒保
我起爲君壽.善頌復善禱
願盡杯中物.薄言理可到
君子貴有終.功名非必早
朝端卿大夫.所尚賢而老
世慮久乃周.聖門深已造
與君誓許國.無忝於祖考
潔如鳯食竹.樂若魚在藻
安得長相親.時時一絕倒
不忘平生期.明月滿懷抱
