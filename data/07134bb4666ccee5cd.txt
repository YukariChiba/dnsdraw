獨醒從古笑靈均.長醉如今斅伯倫
舊法依稀傳自杜.新方要妙得於陳
井泉王相資重九.麴糵精靈用上寅
釀糯豈勞炊范黍.撇篘何假漉陶巾
常嫌竹葉猶凡濁.始覺榴花不正真
甕揭開時香酷烈.缾封貯後味甘辛
捧疑明水從空化.飲似陽和滿腹春
色洞玉壺無表裏.光搖金醆有精神
能銷忙事成閑事.轉得憂人作樂人
應是世間賢聖物.與君還往擬終身
