群岡壓涇湄.於此聚衆首
其間石屋露.遠視若呀口
林端躡絙上.却入勢愈斗
圍空豎古壁.闊可百人受
洪鐘誰倒仰.巨甕忽側剖
層岩寒泉飛.絕巘怪樹走
陰風喜復怒.野霧吞且嘔
晴嵐逼衣襟.欲住不得久
嘗聞耕者說.自昔藏蚴蟉
當年救旱事.有記刻不朽
近歲靈恐歇.百禱無一偶
至今閭里人.不復來奠酒
