南山之作險以壯.南溪之作閒以放
流風莫和况當家.南澗先生堪頡頏
吾州自昔寡所傳.一自南渡居羣賢
邇來寂寞誰嗣焉.先生築屋南山邊
先生事業本廊廟.履聲夙已明光到
闔廬固非避寒暑.大厦萬間均覆幬
我家爲庶爲清門.早因昭德容攀援
自期松柏歲寒後.不入桃李春風園
鄉者屢見不一見.何但懷刺亦行卷
胡爲於此不繼來.衣食遑遑遊苦倦
扁舟去矣江復湖.可能不一趨庭隅
吹噓上天不敢望.贈言於此能無乎
