功名真定兔.赤手誰摶控
十載武陵春.一餉揚州夢
時窮非我獨.萬事付破甕
猶有夙昔心.耿耿滿空洞
豪氣輕元龍.雄卞眇子貢
夢池句逾勁.賭墅機屢中
我來客東安.兩載補缺空
青山浩獨媚.飛雲倦孤送
翩翩老令威.霜翮頗驚衆
憐我一客鳥.鳴和閙晴哢
妙哉屠龍手.老去餘此弄
三年逝相從.不爲千金痛
浮跡寄閒適.片語折喧鬨
歸鞭定何時.矯首躡飛鞚
