先帝昔晏駕.茲山朝百靈.崇岡擁象設.沃野開天庭.
即事壯重險.論功超五丁.坡陀因厚地.卻略羅峻屏.
雲闕虛冉冉.風松肅泠泠.石門霜露白.玉殿莓苔青.
宮女晚知曙.祠官朝見星.空梁簇畫戟.陰井敲銅瓶.
中使日夜繼.惟王心不寧.豈徒恤備享.尚謂求無形.
孝理敦國政.神凝推道經.瑞芝產廟柱.好鳥鳴岩扃.
高嶽前嵂崒.洪河左瀅濙.金城蓄峻址.沙苑交回汀.
永與奧區固.川原紛眇冥.居然赤縣立.台榭爭岧亭.
官屬果稱是.聲華真可聽.王劉美竹潤.裴李春蘭馨.
鄭氏才振古.啖侯筆不停.遣辭必中律.利物常發硎.
綺繡相輾轉.琳琅愈青熒.側聞魯恭化.秉德崔瑗銘.
太史候鳧影.王喬隨鶴翎.朝儀限霄漢.容思回林坰.
轗軻辭下杜.飄颻陵濁涇.諸生舊短褐.旅泛一浮萍.
荒歲兒女瘦.暮途涕泗零.主人念老馬.廨署容秋螢.
流寓理豈愜.窮愁醉未醒.何當擺俗累.浩蕩乘滄溟.
