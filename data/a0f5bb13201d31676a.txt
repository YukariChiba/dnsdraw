親饗嚴三歲.邦彝重九筵
祖宗垂統大.天地著功全
惟睿崇昭報.于時展吉蠲
發揮皇祐日.潤色紹興年
稽古千齡契.齋心十日專
揭名新扁榜.書冊屏葷羶
假廟陰雲剝.升禋皓月團
無風摇燭影.有瑞燦星躔
不值連宵雨.那彰倏霽天
貳觴猶翼翼.百拜愈乾乾
歸次徒勞奏.回班特許朘
賀儀隨仗入.霈澤御樓宣
獻胙金絲合.簪花錦綉鮮
慈皇顔有喜.聖孝古無前
和氣騰都邑.歡聲徧海壖
祺祥應曼羨.壽祿自綿延
臣也芻蕘賤.恩斯雨露偏
執綏華蓋裏.草赦玉堂邊
第頌甘居後.逢辰幸獨先
四方今日靖.申誦我將篇
