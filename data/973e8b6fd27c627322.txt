謫居杜老嘗東屯.波濤繞屋知龍尊
門前石岸立精鐵.潮汐洗盡莓苔昏
野人相望夾水住.扁舟時過江西村
窗中縞練舒眼界.枕上雷霆驚耳門
不堪水怪妄欺客.欲借楚些時招魂
人生出處固難料.流萍著水初無根
旌旗旋逐金鼓發.蓑笠尚带風雨痕
高齋雪浪卷蒼石.北叟未見疑戲論
激泉飛水行亦凍.窮邊臘雪如翻盆
一杯徑醉萬事足.江城氣味猶應存
