自從夫君来.二惠亦驂乘
天台本多賢.君門獨何盛
大兒十四齡.神氣極凝瑩
温然荆山璆.可續虞磬韻
小兒年十一.磊朗益自俊
壯氣已食牛.風蹄期奮迅
兩載辱交從.一朝随歸𩍐
相見復何時.相别涕其隕
美質不可恃.學問無窮盡
少小日易逾.德業須自竟
執手獨徊徨.愧無珠玉贈
歸哉各努力.教忠家有訓
