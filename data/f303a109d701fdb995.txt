少陵在大曆.涪翁在元祐
相去幾百載.合若出一手
流傳到徐洪.繼起鳴江右
遂令風雅作.千載亡遺究
猗歟宋柳州.有志諸公後
作詩匪雕琢.氣質先忠厚
銳鋒深自斂.至寶不輕售
行年且半百.纔爲嶠南守
嶠南山水佳.中州未曾有
慨然遠游意.不憚萬里走
下車甫朞年.已上政成奏
無何天作孽.一病藥莫捄
跖壽回乃夭.天理果大謬
諸郎有家法.處己知孝友
崎嶇窮川陸.寓郡還公匶
卜龜得安宅.厥後斯雲覆
自憐蹤迹脫.敢敘親且舊
作詩寫餘哀.清淚空如𩆎
