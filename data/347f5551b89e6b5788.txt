富貴人所愛.聖人去其泰
所以致仕年.著在禮經內
玄元亦有訓.知止則不殆
二疏獨能行.遺跡東門外
清風久銷歇.迨此向千載
斯人古亦稀.何況今之代
遑遑名利客.白首千百輩
惟有高僕射.七十懸車蓋
我年雖未老.歲月亦云邁
預恐耄及時.貪榮不能退
中心私自儆.何以爲我戒
故作僕射詩.書之於大帶
