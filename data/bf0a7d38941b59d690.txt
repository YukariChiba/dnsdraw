司馬家兒何等兒.家居令人撞壞之
長嘯羯奴一繩縻.校三十里嗟已遲
新亭收涕僅自支.下者朽棟當積危
君看黄髮掩面時.此殆天意非人爲
一時埃𡏖埋精奇.褐衣懷珍去而違
老樵携畚動嶽祇.委體氈廬玉投泥
向來捫虱氣吐霓.元子眼膜無金篦
縱狼山林血黔黎.慘澹萬古關河悲
先生異代論盛衰.使當若時未可知
指揮王謝驅羣鷄.狂童豈勞折箠笞
中興天子周宣齊.炳燿常武烝民詩
囊封未報九地歸.恨無偉烈光鐘彝
我思若人涕沾衣.太阿不如兩錢錐
魚復陣石存遺基.故智猶爲豎子窺
斯文未泯神所持.復有英雄發噓欷
