閑花落盡春無有.脚踏青紅望淮走
到淮適值晚潮來.滿淮鼓吹風波吼
傳聲急喚釣魚船.船未到時洗雙手
買得船中雙白魚.便訪村前五青柳
旋烹野茗問村醪.五柳陰中坐良久
此行大略類陶潜.但乏黄花白衣酒
操舟人去一點鷗.帆入雲開何處收
孤鷗浴處依淺灘.修竿放餌投深流
豈無野婦荷而汲.亦有老翁行且謳
君看此景直幾錢.此時正是夕陽天
便教金印大如斗.何似魚庵共釣船
有人問君莫要說.懷中取出吟翁篇
