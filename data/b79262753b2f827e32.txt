歐冶子死千年後.精靈闇授張鵶九
鵶九鑄劒吳山中.天與日時神借功
金鐵騰精火飜燄.踴躍求爲鏌鎁劒
劒成未試十餘年.有客持金買一觀
誰知閉匣長思用.三尺青蛇不肯蟠
客有心.劒無口.客代劒言告鵶九
君勿矜我玉可切.君勿誇我鐘可刜
不如持我決浮雲.無令漫漫蔽白日
爲君使無私之光及萬物.蟄蟲昭蘇萌草出
