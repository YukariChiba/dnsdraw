山溪流㶁㶁.山田半砂礫
羸牛領破耕不息.午饑眼花在牛脊
我饑田舍無糟糠.但願天常雨粟盈官倉
官租吏征有故常.官糴吏橫如虎狼
君不見先年春旱牛遇疫.妻兒挽犁代牛力
又不見前年龠米抵金璧.僵屍橫草烏不食
吏姦積久爲農患.吏愛穀貴農愛賤
使君道上聞農歎.下車蠲糴不待旦
令行去姦如疾風.心寧負官不負農
溪流帖帖船上下.左司文成高紙價
