春陰一何甚.愁結窗外花
細雨打疏竹.娟娟草新芽
眷此忽中慘.吾生浩無涯
閑讀几上書.可歎復可嗟
時流諒難追.世路亦已賒
折腰墨綬卑.坐有憂患加
官柳粲新綠.黄鸝語淫哇
把盞但心醉.天外日已斜
魄月沈半壁.歸飛噪啼鴉
仰頭望虛碧.冥冥密雲遮
風塵政昏暗.逃形乏浮槎
顧影還自笑.狂遊蕩無家
弩頭强應世.鈍若倒拔蛇
先人營舊廬.清池傍蒹葭
芳時繡文錦.翻濤散晴霞
霽色故自好.風霾益云嘉
何當舍此去.忘情傲丹葩
