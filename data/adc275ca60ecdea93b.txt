登彼齊雲樓.下視江州城
城前俯大江.流水與天平
人烟疏復密.漁舟縱復橫
其下各有人.人各有所營
意氣充宇宙.機巧鬭生獰
蠢然大塊中.何異蟻蝨蠅
天地一何廣.人物一何微
蠻氏與觸氏.紛爭誰是非
就令有所得.究竟欲何爲
所以達觀人.事事棄置之
登彼齊雲樓.覽世良可悲
不如飲美酒.浩歌醉言歸
