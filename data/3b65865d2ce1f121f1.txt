晚步初月髙.忘却子城閉
客樓枕新荷.幾夜香襲袂
羸骸奔走倦.不擬尚凝滯
白面佳少年.塞途莫勝計
低顔謝許可.不甘暗拭涕
窮迫傍人籬.傍籬畏奴隸
風采就衰憊.心孔轉昏翳
見舟思江湖.懐隠睨松桂
故人立霄漢.敢詫平生契
兹時進退難.假宿義齋第
官橋醉尉多.大懼獲重戾
徘徊益羈愁.愈痛乏邊際
讒毀那能免.失擁文侯篲
身如被酒酣.心類垂旒綴
嗟嗟文不績.有學謾經濟
逆行且倒施.猶幸舌未敝
月西黯蓬萊.城烏聲更厲
借榻逢可人.度夜等匏繫
履險復自笑.汨没信此世
願逢陽明仙.餐霞度千歲
