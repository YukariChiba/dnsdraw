讀書萬卷裂儒衣.黄金可成棄不爲
快哉天馬不可羈.開口便呼臨濟兒
諸方蹴蹋莫支持.吾州一老偶得之
閉門夜付僧伽黎.明日聲價羽檄馳
弟子不必不如師.黄龍所立尤瑰奇
空山鬼火號狐狸.築屋千礎食萬緇
癡人不解公遊嬉.嫉怒欲碎門前碑
世衰道喪士自欺.山林亦復踐駭機
長謡寄公公試思.吾輩救此當何施
