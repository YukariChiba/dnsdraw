豫樟生深山.七年而後知
挺高二百尺.本末皆十圍
天子建明堂.此材獨中規
匠人執斤墨.采度將有期
孟冬草木枯.烈火燎山陂
疾風吹猛燄.從根燒到枝
養材三十年.方成棟梁姿
一朝爲灰燼.柯葉無孑遺
地雖生爾材.天不與爾時
不如糞土英.猶有人掇之
已矣勿重陳.重陳令人悲
不悲焚燒苦.但悲采用遲
