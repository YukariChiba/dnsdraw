大江來章貢.小江出香城
快哉一閣上.揖此二水清
江落波瀾靜.江漲波瀾驚
四時五變化.兩目常兼并
登臨苟得要.坐使萬象呈
吾聞鄒國軻.耻作么麽生
平生浩然氣.直與天地盈
觀水必觀瀾.寓言見真情
雨集溝澮間.肯把青眼橫
長卿軻之徒.胸中氣崢嶸
學障百川東.詞如三峽傾
此道素自得.此景宜天成
我本烟波徒.臨流嘗濯纓
他年理漁艇.往尋鷗鷺盟
倘繪新居圖.載我一葉輕
