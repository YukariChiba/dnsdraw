虎林城中正月半.十萬人家燈燦爛
溧陽風景方放燈.通宵不禁人遊翫
大雪深寒萬木僵.家家冷坐無薪炭
典錢買竹又買燈.糠油結凍點燈暗
豪民張燈喚歌舞.鼓笛喧轟夜忘旦
忽聞買絲造海船.府檄專令豪戶辦
倉皇且救火燃眉.縱有華燈何暇看
老夫掩關擁爐坐.一盞青燈置書案
良辰樂事悵難并.頃刻歡聲作愁嘆
蘇公買燈狀.陳子題燈詩
癡兒騃女知不知.月明月暗反覆手.且願麥熟休王師
