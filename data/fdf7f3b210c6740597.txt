縣道簡書密.束身急于繩
況復多難時.匈奴亟憑陵
憂危內外競.凜若憑春冰
鞭笞苦不痛.何卹寡與矜
初心豈得在.反身但兢兢
安得事大好.官籍知有承
屈指計來月.瓜期閏云增
彼乃未易到.吾行重難能
百里半九十.終更訒階升
社雨晚來急.春天霧夢夢
清淮萬胡馬.咫尺方沸騰
朞年念天遠.歸飛恨無䎖
慇懃謂典吏.用之筆緘縢
