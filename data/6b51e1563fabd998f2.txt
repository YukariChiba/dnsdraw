暮宿南洲草.晨行北岸林.日懸滄海闊.水隔洞庭深.
煙景無留意.風波有異潯.歲遊難極目.春戲易為心.
朝夕無榮遇.芳菲已滿襟.
豔唱潮初落.江花露未晞.春洲驚翡翠.朱服弄芳菲.
畫舫煙中淺.青陽日際微.錦帆衝浪濕.羅袖拂行衣.
含情罷所采.相嘆惜流暉.
君為隴西客.妾遇江南春.朝遊含靈果.夕采弄風蘋.
果氣時不歇.蘋花日自新.以此江南物.持贈隴西人.
空盈萬里懷.欲贈竟無因.
皓如楚江月.靄若吳岫雲.波中自皎鏡.山上亦氛氳.
明月留照妾.輕雲持贈君.山川各離散.光氣乃殊分.
天涯一為別.江北自相聞.
艤舟乘潮去.風帆振草涼.潮平見楚甸.天際望維揚.
洄溯經千里.煙波接兩鄉.雲明江嶼出.日照海流長.
此中逢歲晏.浦樹落花芳.
暮春三月晴.維揚吳楚城.城臨大江汜.回映洞浦清.
晴雲曲金閣.珠樓碧煙裏.月明芳樹群鳥飛.
北堂紅草盛豐茸.南湖碧水照芙蓉.朝游暮起金花盡.
人情一去無還日.欲贈懷芳怨不逢.
憶昔江南年盛時.平生怨在長洲曲.冠蓋星繁湘水上.
誰言此處嬋娟子.珠玉為心以奉君.
