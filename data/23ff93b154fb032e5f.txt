閉門讀喪禮.荒庭蓬藋深
愁雲聚隴首.悲風吹棘心
隣里昨甚憂.哭踴恐不任
近除二月禫.初御五日琴
雖復瘦欒欒.衆語喜見今
諒其念遺體.保此軀千金
顧無瘍可沐.髮脫未勝簪
稍當理衣冠.結綬且正襟
渠家符璽郎.實冠翰墨林
世業乏潤色.詔書行訪尋
紬繹須史遷.校讎得劉歆
再編中興詩.更載庭燎箴
暇時侍君側.祈招誦愔愔
