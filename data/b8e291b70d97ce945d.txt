不厭東溪綠玉君.天壇雙鳳有時聞.
一峰曉似朝仙處.青節森森倚絳雲.
萬枝朝露學瀟湘.杳靄孤亭白石涼.
誰道乖龍不得雨.春雷入地馬鞭狂.
嘯入新篁一裏行.萬竿如甕鎖龍泓.
驚巢翡翠無尋處.閑倚雲根刻姓名.
青嵐帚亞思吾祖.綠潤偏多憶蔡邕.
長聽南園風雨夜.恐生鱗甲盡為龍.
迸玉閑抽上釣磯.翠苗番次脫霞衣.
山童泥乞青驄馬.騎過春泉掣手飛.
須題內史琅玕塢.幾醉山陽瑟瑟村.
剩養萬莖將掃俗.莫教凡鳥鬧雲門.
一溪雲母間靈花.似到封侯逸士家.
誰識雌雄九成律.子喬丹井在深涯.
燕燕雛時紫米香.野溪羞色過東牆.
諸兒莫拗成蹊筍.從結高籠養鳳凰.
一節呼龍萬里秋.數莖垂海六鼇愁.
更須瀑布峰前種.雲裏闌幹過子猷.
丘壑誰堪話碧鮮.靜尋春譜認嬋娟.
會當小殺青瑤簡.圖寫龜魚把上天.
玄圃千春閉玉叢.湛陽一祖碧雲空.
不須騷屑愁江島.今日南枝在國風.
