昌黎文章伯.乃是聖人耦
傳道自孟軻.淵源極師友
雄詞障百川.偉論掛衆口
餘事付詩篇.雅健古無有
尤工用險韻.妥貼等妍醜
毅然倔强姿.揮此摩天手
立朝著大節.去作潮陽守
驅掃雲霧開.約束鮫鰐走
位雖不稱德.妙譽垂不朽
譬猶觀泰山.羣嶺皆培塿
又如衆星中.錯落仰北斗
籍湜何足云.齊名豈其柳
