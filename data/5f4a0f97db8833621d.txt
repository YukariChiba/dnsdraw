試仰元戎貴.還瞻簿領卑
居間凡幾級.其勢可懸知
屢進黄堂拜.夙蒙青眼期
筵華紛饜飫.飲劇聽淋漓
既納違離謁.并頒道路資
間令叩齋閣.禮謝歷階墀
披豁忘名位.高深詎測窺
憂人多語政.餘事亦論詩
似欲徵凡作.何勝枉譽辭
更成湖上集.仍厠幕中奇
七字昔靈鷲.吾言今總持
流傳久已困.收收尚無遺
自省才惟薄.難堪德過儀
受之增踧踖.見者亦驚疑
暫爾休行役.於焉紀謝私
釣竿如可把.懸榻定除絲
