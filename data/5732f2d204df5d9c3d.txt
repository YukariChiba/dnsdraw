瘦藤拄破山頭雲.山蹊盡處開危亭
平田萬頃際大海.海無所際空冥冥
乾端坤倪悉呈露.飛帆去鳥無遺形
蓬萊去人似不遠.指點水上三山青
褰裳濡足恐未免.儻有飈馭吾當乘
是中始覺宇宙大.眼力雖窮了無礙
雲夢八九不足吞.回視塵寰一何隘
曾聞芥子納須彌.漫說草庵含法界
看我振衣千仞岡.笑把豪端捲煙海
