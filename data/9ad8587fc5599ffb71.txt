仇池非仙境.商嶺在人世
詎必深且僻.而後兵可避
大物有轉移.戈甲滿天地
城郭非云遠.馬跡竟不至
蓊蔚樹木密.複重澗谷閟
中有長者家.累葉重名誼
積德服里社.故非一朝致
園池既顯敞.棟宇亦弘邃
文甃洛花紅.雕籠隴禽翠
恍然壺中天.逈與塵界異
崇觴延老夫.子姪盡擎跽
豈惟授之粲.抑且侑以幣
客來無不速.各各滿其意
居多章甫冠.憲憲潔衿佩
如聞築精舍.徽國嚴祀事
紀載儻予屬.庶用報嘉惠
