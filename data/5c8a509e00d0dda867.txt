舉世只堪籲.空知與道俱.論心齊至聖.對鏡破凡夫.
業王如雲合.頭低似箭驅.三清徒妄想.千載亦須臾.
唯我流陽叟.深雲領毳徒.盡騎香白象.皆握月明珠.
寂寞排松榻.斕斑半雪須.苔侵長者論.嵐蝕祖師圖.
翠巘金鐘曉.香林寶月孤.兟兟齊白趾.赫赫共洪爐.
山色鋤難盡.松根踏欲無.難評傳的的.須到不區區.
撩舍新羅瘦.爐煙榾柮粗.燒畬平虎窟.分瀑入香廚.
師去情何切.人間事莫拘.穿林宿古塚.踏葉揭空盂.
無事終無事.令枯便合枯.他年相覓在.亦不是生蘇.
