浮屠從西來.事者極梁武.岩幽與水曲.結構無遺土.
窮山林幹盡.竭海珠璣聚.況即侍從臣.敢愛煙波塢.
幡條玉龍扣.殿角金虯舞.釋子厭樓臺.生人露風雨.
今來四百載.像設藏雲浦.輕鴿亂馴鷗.鳴鐘和朝櫓.
庭蕉裂旗旆.野蔓差纓組.石上解空人.窗前聽經虎.
林虛葉如織.水淨沙堪數.遍問得中天.歸修釋迦譜.
