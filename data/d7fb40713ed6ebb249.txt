洞庭水落洲渚出.疊翠疏峰遠烟沒
重樓百尺壓高城.畫棟沉沉倚天闕
湖光上下天水融.中以日月分西東
氣凌雲夢吞八九.欲與溟渤爭雌雄
澄瀾無風雨新霽.一日萬頃磨青銅
琉璃夜影貯星漢.騎鯨已在銀河中
湘妃帝子昔何許.但有林壑青浮空
蒼梧雲深不可見.遺恨千古嗟何窮
須臾晦冥各異色.風怒濤翻際天黑
乘陵瀨壑走魑魅.渟滀百怪誰能測
忽看舟子玩行險.更欲飛帆借風力
安得晴雲萬里開.依舊寒光浸虛碧
