平生愛山林.里居想王屋
孤月自無朋.斷雲曾不族
詎知莊遵市.儵有賈誼卜
西河就索居.漆園問尊足
翟門羅可去.軻宅仁已熟
似聞結駟多.每見後騎屬
魯臺時遣餽.監侯已發粟
競歡王儉蓮.肯問顔公粥
家貧願鄰富.蒹葭欣倚玉
頗容滑稽叟.來簉堂上燭
猶能辨絲簧.漸近不如竹
濁醪慁兵醖.庸行參聖讀
願爲善頌禱.既醉備五福
謀婦擬提壺.敲門驚啄木
持螯兩從事.來就桑下宿
美味均適口.雙明喜增目
命駕匪千里.星言媿不夙
聯句乏追韓.補詩聊繼束
終當效樂天.駱馬爲酒鬻
