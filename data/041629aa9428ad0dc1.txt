集霰羣陰結.飛霙萬寓低
乾坤豁開闢.方域露端倪
廣宇規茅藉.彫墻築粉泥
山容包紫翠.壤色變玄黎
筒葛來従越.冰紈製自齊
遊歡慰枚馬.獵興助良奚
飾貌沽珍粹.因方衒角圭
隙間巇可抵.行際道先迷
沾服驚遊霧.臨淵怪飲蜺
調元思暖津.跧伏憫靈蠵
幾誤烏成鵠.纔分鶴處雞
慘膚森若竪.墮指酷逾刲
澤國水還襲.焦原足易棲
貧儒欣夜誦.季女戚朝儕
舟楫膠藏壑.驊騮滑踠蹄
斵冰歌競若.擿埴杖頻攜
景幸人人得.詩從物物題
長吟歌真樂.安羨舞前溪
