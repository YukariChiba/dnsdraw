風誼益零落.烏能論前修
百年之江南.聲利日夜流
履道兄弟賢.幾時已交遊
東里大父行.宿昔契分投
偉乎竹隠高.俗但言句求
可不拜其廬.何以記綢繆
我衰尚三歎.微吟如殷憂
傳聞擔簦趨.梅黄雨初收
一襟清微風.步步紫翠浮
輿籃試息肩.茅店板橋頭
村酒勿浪醉.回驂當熟籌
所觀書研真.所奉窗几幽
豈比城府間.語嘿勞應酬
肥遯理事長.故家文獻優
林密山更深.尋壑好經丘
履道果再來.胥會誠良謀
