肩輿小斑筠.地志古青冊
初穿千長松.忽仰萬絕壁
觀山不知名.披志失山色
行行問不住.一一漸可識
何代五老人.登峰化爲石
年齡今幾春.齒牙諒無力
天賜五玉乳.與渠供朝食
淵明醉眠處.石上印耳迹
逸少養鵝池.蘚花漬餘墨
鶴鳴南天青.龜拜北斗白
栖賢緣不淺.月枕借雲席
萬杉與開先.弄泉碎珠璧
病眸貪窮眺.趼趾怯周歷
同游多俊人.淡話半禪伯
茲來殆天假.不爾豈人及
歸船載曉星.回首兩相憶
