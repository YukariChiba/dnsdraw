天昏昏.月娟娟.驚棲之烏伊啞而翩翾
豈非海寒天風惡.扶桑半折枝巢落
又非鵰鶚之不仁.鄧林何苦難容身
吁嚱哉.雛雛弄翼出蓬蒿.欲就鸞凰高壘巢
安巢待何時.平林容低枝
低枝苦賤良可越.却厭爭飛笑鵜鴂
星稀夜寒啼轉多.恐作枝間斷腸血
人生功名難與期.聽之永夜生憂思
援琴欲理驚棲曲.調苦聲悲不相續
