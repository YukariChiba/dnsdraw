此生終使此身閑.不是春時且要還.
寄語桃花與流水.莫辭相送到人間.
溪口回舟日已昏.卻聽雞犬隔前村.
殷勤重與秦人別.莫使桃花閉洞門.
卻恐重來路不通.殷勤回首謝春風.
白雞黃犬不將去.且寄桃花深洞中.
桃花夾岸杳何之.花滿春山水去遲.
三宿武陵溪上月.始知人世有秦時.
渡水傍山尋絕壁.白雲飛處洞天開.
仙人來往無行跡.石徑春風長綠苔.
