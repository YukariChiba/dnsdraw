陸子七十猶窮人.空山度此冰雪晨
既不能挺長劍以抉九天之雲.又不能持斗魁以回萬物之春
食不足以活妻子.化不足以行鄉鄰
忍饑讀書忽白首.行歌拾穗將終身
論事憤叱目若炬.望古踴躍心生塵
三萬里之黄河入東海.五千仞之太華磨蒼旻
坐令此地沒胡虜.兩京宮闕悲荆榛
誰施赤手驅蛇龍.誰恢天網致鳳麟
君看煌煌藝祖業.志士豈得空酸辛
