有虎有虎山之巔.怒目炯炯當晝眠
百獸畏伏不敢前.憑林一吼秋風寒
昨日鄰家婦.哀哀哭其子.叩頭叫天天不語
或曰梟食母.犬吠主.含沙射影毒欲死
封豕長蛇肆侵侮.如此紛紛何獨虎
虎哉虎哉爾何知.磨牙摇尾爭奔馳
妖狐猶將假爾威.豈知彊者易弱盛必衰
北平將軍怒欲飛.彎弓遠掛扶桑枝
嗟爾有力何由施.吾見食汝肉而寢汝皮
倚劍睨天三太息.弱肉彊食今何時
麒麟騶虞亦物耳.嗚呼吾不得而一見之
