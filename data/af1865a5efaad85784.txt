昔有貴公子.聞鶴九臯禽
其先本胎化.棲止必瑶林
遣使三往聘.致之千黄金
清唳復善舞.節奏合瑶琴
日給費魚米.延之如玳簪
銜杯爲主壽.千歲無遐心
有客爲主謀.禽荒可傾國
此物非潔清.其志本貪冒
遺矢玉階陰.吞腥金塘側
當以禽養禽.毋令食人食
主人頷其言.從此成捐斥
蕭條風雨晨.蹭蹬霜雪夕
鶴將辭主去.顧視亦悽惻
謂客君少留.行當蹈吾迹
客亦慘不樂.相看淚霑臆
