客行歸故鄉.依依一鄰叟
把酒向我言.重嘆生不偶
大男年二十.前年方娶婦
府帖點鄉兵.井邑備攻守
萬騎聲撼天.戰骨今欲朽
小男年十三.嬌癡猶戀母
所恃惟此兒.未忍輒笞毆
垂白力耕耘.一飯僅充口
東鄰數十家.兵火十無九
西鄰破茅屋.蕭然一無有
悍吏猛索租.摧剝及鷄狗
嗟子行四方.頗亦聞此否
偶述鄰里情.勿訝言語醜
老婦洗瓦盆.呼兒進畦韭
願子姑暫留.爲我進盃酒
