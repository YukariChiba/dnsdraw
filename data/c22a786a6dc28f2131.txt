原原臨濟孫.一一孤峯峻
舊來正法眼.不許窺閫仞
古路人迹絕.况復遺轍軔
只今誰健者.公亦師子迅
倚天劍氣寒.掣電目光瞬
平生縛虎手.肯擊死蛇陣
如何鬧市裏.撒手乃勇進
前時老狐臊.腥氣存已僅
傾河看洗滌.餘刃聊斥擯
坐令會府地.圜悟宗復振
緬思中巖老.今代無此雋
喜聞親嫡子.高提曩真印
要知天人師.此位那可閏
好去露鞭影.廣道收駔駿
睠言清浄關.莫遣衆魔磷
願爲一事大.他物非所贐
