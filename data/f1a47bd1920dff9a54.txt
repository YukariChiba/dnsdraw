長江浩浩蛟龍淵.浪花正白蹴半天
軻峨大艑望如豆.駭視未定已至前
帆席雲垂大隄外.纜索雷響高城邊
牛車轔轔載寶貨.磊落照市人爭傳
倡樓呼盧擲百萬.旗亭買酒價十千
公卿姓氏不曾問.安知孰秉中書權
儒生辛苦望一飽.趦趄光範祈哀憐
齒揺髮脫竟莫顧.詩書滿腹身蕭然
自看賦命如紙薄.始知估客人間樂
