使君不用山鞠窮.饑民自逃泥水中
欲將百瀆起凶歲.免使甔石愁揚雄
西湖雖小亦西子.縈流作態清而丰
千夫餘力起三閘.焦陂下與長淮通
十年憔悴塵土窟.清瀾一洗啼痕空
王孫本自有仙骨.平生宿衛明光宮
一行作吏人不識.正似雲月初朦朧
時臨此水照冰雪.莫遣白髮生秋風
定須却致兩黄鵠.新與上帝開濯龍
湖成君歸侍帝側.燈花已綴釵頭蟲
