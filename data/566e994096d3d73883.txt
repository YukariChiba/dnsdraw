爲憶空山雨.因嗟短鬢霜
幅巾終日仄.侍女古時妝
烏臼殘林外.丹砂舊井旁
不留禪月畫.只踞凈名床
湖鏡秋容淡.雲莊曉露香
汲泉須透脈.種果便成行
使鶴過村店.携孥上野航
極知秦外叟.全似賀知章
對佛稱居士.翻經悟法王
自將詩檢校.猶與竹商量
嗟我渾無頼.非公不作狂
莫移松下石.老子要乘凉
