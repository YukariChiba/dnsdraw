與君兄弟匡嶺故.與君相逢揚子渡
白浪南分吳塞雲.綠楊深入隋宮路
隋家文物今雖改.舞館歌臺基尚在
煬帝陵邊草木深.汴河流水空歸海
古今悠悠人自別.此地繁華終未歇
大道青樓夾翠煙.瓊墀繡帳開明月
與君一言兩相許.外捨形骸中爾女
揚州歌酒不可追.洛神映箔湘妃語
白馬黃金爲身置.誰能獨羨他人醉
暫到香爐一夕間.能展愁眉百世事
君看白日光如箭.一度別來顏色變
早謀侯印佩腰間.莫遣看花鬢如霰
