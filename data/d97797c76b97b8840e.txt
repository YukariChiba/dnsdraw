吾皇尚柔理.北客來輸平
投戈講文藝.虞庠萃群英
藹藹六年間.人物如西京
菁莪各成材.龍虎巍標名
東嘉號多士.半作鴻都生
昭然藻鑑中.不負事業精
先進日通顯.天衢作雷轟
後生益可畏.行藝方蜚聲
賢哉汝南丈.頭角令人驚
撐腸飽文史.欲振三年鳴
偃蹇未如志.造物殊無情
歸來務遵養.絕意蝸角爭
高堂有慈親.祿養須大烹
壯懷不能已.千里提短檠
掉頭脫塵鞅.舉翼摩太清
賤子忝交末.平生荷推誠
緬懷去年春.駕言共西征
悠悠舊時路.君今獨先行
江梅弄春色.愛日烘新晴
勿憚行役苦.會見歸來榮
