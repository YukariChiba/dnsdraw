越恃君子衆.大將壓全吳
吳將派天澤.以練舟師徒
一鏡止千里.支流忽然迂
蒼匳朿洪波.坐似馮夷軀
戰艦百萬輩.浮宮三十餘
平川盛丁寧.絕島分儲胥
鳳押半鶴膝.錦杠雜肥胡
香煙與殺氣.浩浩隨風驅
彈射盡高鳥.杯觥醉潛魚
山靈恐見鞭.水府愁爲墟
兵利德日削.反爲讎國屠
至今鉤鏃殘.尚與泥沙俱
照此月倍苦.來茲煙亦孤
丁魂尚有淚.合灑青楓枯
