初疑山遥遥.不知日車永
杖藜起衰病.適此氛翳屏
北山喜覿面.倒屣客不領
讙然呼斷橋.快掃風柳影
扁舟載幽具.二面納倒景
荷香已坐足.不待花破穎
潛魚出銀刀.盈月上金餠
琴間得新弄.棋醉有新警
長笛者誰歟.喧靜同一境
行歌带亦適.還坐燭初耿
吾曹困重陰.濕處混蛙黽
忽逢天宇寬.況此星斗冷
酒爲河朔傾.大勝汲寒井
詩成西園句.浩若轉脩綆
君看萬象色.回首森已暝
吾歡豈異茲.瓶罄勿三請
