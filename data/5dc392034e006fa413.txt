昨扇猶午携.今裳覺晨單
起來且復卧.未敢窺柴關
不知病至此.爲復老使然
平生性剛燥.畏熱長喜寒
念昔忝鄉賦.踐雪詣春官
布褐背不纊.芒鞋繭且穿
長亭夜濯足.吹燈呻故編
買酒破孤悶.浩歌殷屋椽
何曾悲廩秋.山稜聳臞肩
秋風吹我髓.秋露滴我肝
我欲與秋敵.秋先令我酸
歎息復歎息.誰是長少年
