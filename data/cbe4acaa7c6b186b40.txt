杜門久經時.老我徒謬悠
平生山水心.汩汩不暇謀
今辰定何辰.木落風露秋
忘懷兩佳士.共約來僊洲
杖藜欣躋攀.空濛翠烟浮
解带小盤礴.尋勝還經丘
捫蘿坐石冷.俯澗穿林幽
露重巾屨濕.涉歷青山頭
瀑泉盡生寒.晴雪散不收
蜒蜿下大壑.一闖千丈虬
歸來坐危亭.興與孤雲留
野草爲誰好.巗花徒爾愁
昔賢有遺蹤.俯仰歲月流
慨嘆不自禁.陶然聊消憂
