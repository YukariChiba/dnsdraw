蕭蕭暑雨過.空山成夜晴
月出東南峰.娟娟風露清
飛螢自開合.寒蟬亦悲鳴
興來忽獨往.聽此落澗聲
永懷西湖上.絕景玉壺明
松際翛然姿.振策自經行
即欲呼就語.忽隔千里程
何時徑尋子.夜航過臨平
呼猿何足道.摩雲亦虚名
未若擇法眼.能識廓然兄
應知像教末.大法欲欹傾
談笑復一出.要使萬世驚
燈火作朝夕.已有相似情
願隨人天會.仰看辯縱横
