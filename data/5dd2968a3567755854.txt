西樞經緯才.慷慨遇真主
文學中甲科.風雲參霸府
直躬在密勿.未始畏彊禦
憑案讀古書.箕踞視太祖
澤欲浸生民.化將還邃古
拆寺遇武宗.排佛如韓愈
盡髮羣苾蒭.使之藝禾黍
兵威遂强盛.人力不耗蠹
世宗征淮甸.委任當留務
馬前拜侯伯.階下列椹斧
叱咤氣生風.將校汗如雨
手築太平基.胼胝不輟杵
具瞻人有望.衰運時不與
修短天難忱.殲奪民何怙
恩深與小斂.撫槨甚悲沮
云亡復殄瘁.前哲非虛語
世豈乏賢良.才難具文武
曆象過羲和.文章敵燕許
可能隨衆人.冥寞歸塵土
子孫雖衆多.必復事未睹
誰銘遷客詩.高揭王公墓
