龍團方啓封.數子已驚視
端如肖壁人.騎羊入城肆
又如金谷姿.不合樓前墜
嚢衣本酸寒.茶具無一是
紛紛詰鄰家.浪欲學擁鼻
秋空輙雲雷.秘惜乃天意
未敢還巾車.且集諸生試
豈非今年芽.歲月與君異
直須如印刓.詩驛趼來使
念君才患多.落筆有餘思
盈編故可期.河流幾時泚
君應嘲馬肝.不食亦知味
