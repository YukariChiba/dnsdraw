公不見白衣居士春風裏.浪走尋芳南澗底
要見深紅躑躅花.不辭辛苦行三里
吾人風味復不惡.異代幽情敢相擬
故穿密竹過山腰.却下橫橋度沙嘴
寧甘著脚踏殘雪.正欲搜春訪桃李
天寒桃李都未花.只有山梅破紅蕊
低欹巖石俯蒼翠.倒影方塘照清泚
臨風三嗅忍迴頭.細看長吟聊徙倚
牽花及此當作意.歸把疏香泛浮蟻
莫令摽落亂飛空.惆悵殘英隨隴水
