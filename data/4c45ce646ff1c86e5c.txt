娃館松江北.稽城浙水東
屈君爲長吏.伴我作衰翁
旌斾知非遠.煙雲望不通
忙多對酒榼.興少閱詩筒
淡白秋來日.疎涼雨後風
餘霞數片綺.新月一張弓
影滿衰桐樹.香凋晚蕙叢
飢啼春穀鳥.寒怨絡絲蟲
覽鏡頭雖白.聽歌耳未聾
老愁從此遣.醉笑與誰同
清旦方堆案.黃昏始退公
可憐朝暮景.銷在兩衙中
