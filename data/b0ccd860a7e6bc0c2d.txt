廣文斗酒邀同襟.胸中嵩衡鬰千尋
醉來盤礴吐幽怪.慘澹崖谷森相臨
向來三絕信珠璧.肯用抵鵲荆山岑
詩中有畫畫中句.兩峰高並藍田陰
祇應摩詰可方駕.老向海角嗟英沉
何人左手作右字.題此古刹藏煙林
不知眼力尚能爾.疊嶂巃嵸窮幽深
使君家世舊湖海.戲假尺素資謳吟
更登日觀望八極.中有山水無窮音
