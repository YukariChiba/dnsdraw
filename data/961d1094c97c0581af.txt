南風之歌久絕響.生民不作聲希想
聲音之道與政通.審音知政惟絲桐
堪嗟世道多翻覆.幾度桑田變陵谷
摩挲古物憶當年.人在春風和氣天
治世之音安以樂.斯琴當年羽衣作
物換星移閲幾周.不圖今日爲君留
袖來贈與無絃客.得之何啻如珪璧
籀文篆古未爲奇.我思古人珍秘時
古人不可得而見.見琴如見當時面
安得尋聲問爨人.爲吾一洗琴上塵
