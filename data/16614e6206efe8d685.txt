腰鎌行稻區.引挽親刈熟
黄雲卧千頃.彌望極平陸
潦水秋未收.褰裳聽滿足
爲士復兼農.自身仍當僕
書年賀豐稔.天事誠委曲
辛苦豈敢辭.幸此卒歲蓄
歸來妻孥笑.風日緇面目
未覺城市胜.生理係斗斛
少年事筆耕.初不辨穜稑
讀書舌本燥.得食僅半菽
人言清有餘.自哂瘦如竹
虚名真畫餅.逸景等轉燭
今我更百態.漸已不諱俗
杯水重萬言.嚢錢踰滿腹
却嗤祖士少.未免懷愧恧
客來詎相訪.底用身障簏
