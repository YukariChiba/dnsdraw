仲冬景氣佳.曠然思遠涉
晨遵大堤去.寒日在馬鬣
浮屠紅塵外.樓殿煥層疊
地遐幽景閑.瑶碧秀林葉
清香時出箔.餘經尚委笈
躋閣眺遠陂.浮陽來曄曄
花枝亦已柔.行見春露浥
久耽田野樂.况與賢俊接
逍遥永日暇.塵事不過睫
昔人重時晷.所志樹勛業
慨予胡不然.空陋無所挾
詩情朝生腸.酒氣暮醺頰
陶陶大化內.得此自爲愜
諸君能我從.遊履方屢躡
