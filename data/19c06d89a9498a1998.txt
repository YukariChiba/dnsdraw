人物妙伊洛.衣冠肩上摩
君門世所高.家學承丘軻
斯文晚付君.自信保不磨
平生眼中書.五車未爲多
一字不借力.虚名空作魔
我數奉談麈.老頑君弗訶
持酒欲挽君.酒盡如君何
百丈泝巴峽.脩途接岷峨
新句探古錦.好風散沉疴
先君果山政.惠愛如春和
向來窺一斑.再至鬢已皤
會尋竹馬盟.爲續襦袴歌
