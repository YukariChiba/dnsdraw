稚金避老火.暑勢尤驕盈
朱光爍厚地.萬葉焦無聲
夫子久倦遊.得郡爲親榮
束裝待騶吏.歸期殊未成
埃沙塞廣陌.蓬藋擁前楹
出處兩不愜.孤坐心煩縈
何時驚飈來.掃蕩天地清
郊墟草樹疏.千騎從雙旌
飄颻若神仙.皁蓋西南征
離羣詎幾時.豈不懷友生
有意肯相過.不妨巾屨并
官舍稍虛涼.愧無殽酒迎
