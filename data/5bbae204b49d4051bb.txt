鄭君得自然.虛白生心胸.吸彼沆瀣精.凝為冰雪容.
大君貞元初.求賢致時雍.蒲輪入翠微.迎下天臺峰.
赤城別松喬.黃閣交夔龍.俯仰受三命.從容辭九重.
出籠鶴翩翩.歸林鳳雍雍.在火辨良玉.經霜識貞松.
新居寄楚山.山碧溪溶溶.丹灶燒煙煴.黃精花豐茸.
蕙帳夜琴澹.桂尊春酒濃.時人不到處.苔石無塵蹤.
我今何為者.趨世身龍鍾.不向林壑訪.無由朝市逢.
終當解塵纓.蔔築來相從.
