築壇精禱意通神.零雨先期澤此民
驟作六花猶及臘.更遲一日即回春
斜飄燕寢初驚密.平壓高樓漸喜勻
千里山河忘險穢.十門坊市絕埃塵
謝庭賀燕凌晨集.郢曲歌聲遇景新
細入吟窗粘凍筆.輕隨舞袖落花茵
膠舟漸進危檣遠.汲井彌甘短綆伸
遍壅枯根蘇杞柳.巧粧寒葉活松筠
終朝訟息延佳客.幾度年豐達紫宸
力可回天消旱暵.爲霖豈獨傅巖人
