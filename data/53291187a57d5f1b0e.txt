吾生十五猶童孩.胸中膽氣摩天開
自憐少年輒有老夫志.恐是天仙犯帝怒.謫在下世馳驅乎塵埃
壯志若鐵石.頑直未易摧
奈何諸侯不薦賢.天子不聞才
空使丈夫兒.藏頭縮角埋蒿萊
天不管.地不顧.此理得不嗚呼哉
今朝大飲致沉疾.朋友戢迹絕往來
使人孤眠北窗下.風雨蕭蕭良可哀
冷笑今之世人少信義.旦暮之間輒變喜愛成嫌猜
介之不恤我.扶力吟詠攄幽懷
