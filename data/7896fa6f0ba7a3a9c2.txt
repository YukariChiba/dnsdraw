攙雲幄幕張流蘇.華輈夾道青氍毹
黄昏天公下種榆.百萬星點成須臾
赤帝鞭車墮雲衢.燭龍駢頭浦還珠
競隨丹豹膏鳳雛.麟鬚拂蛾間數疏
弦嘈管唳聲鬰紆.櫛比百戲羅侏儒
輕紈綉履踏艷姝.灼灼巧笑聯芙蕖
有客年來倦著書.囊錢囷粟索無餘
短釵列桉擁弊襦.未看行樂誇睢盱
大奴聽響仆屋隅.小女行卜迎紫姑
子雲門巷正蕭疏.誰者載酒論區區
