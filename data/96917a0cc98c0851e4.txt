就列行初志.專城亦此心
玉蟾卿月滿.金雁景星臨
知舊玄裳鶴.從游綠綺琴
歌風琴在御.夢草鶴同吟
梁甫誰同調.高山自賞音
往來三硤險.森布萬靈欽
信是婁師德.慙非釋道林
華風一披拂.小草竟蕭森
不賦空懷土.無枝勇惜陰
房湖開綠幕.祇樹砌黄金
駟馬雖難駐.雙旌倘可尋
逍遥堂舊話.領話望公深
