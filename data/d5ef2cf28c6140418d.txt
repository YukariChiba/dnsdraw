蒙溪有廣厦.先生居之安
雅得林泉樂.不與塵土干
隠隠揖遥碧.瀰瀰濯清川
高明意乃適.至游情所耽
世故蠟味薄.豈待寶所參
北窗接陶令.素月撫阮咸
終吉遂無咎.位置遵連山
邈哉巖壑老.公契如金蘭
揆此宅相奇.歡然談笑間
落落幽勝處.安得同游盤
媿我西北客.恨匪戶籍占
但當風月夕.遐想冰雪顔
