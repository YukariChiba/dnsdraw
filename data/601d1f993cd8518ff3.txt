柏桐有正性.梁琴豈其天
丹雘自煇燿.絃徽漫鏘然
深慙社旁櫟.政爾終天年
復愧南城槁.猶知過飛仙
廟前今安在.爨下亦浪傳
何當生學宮.廣文遺新篇
色映醉吟杜.陰休眠晝邊
端如兩高弟.儼立聽誦絃
又如雙青衣.對舞風露前
方依植壇杏.不羨干雲楩
日哦二木間.妙意遺言詮
霜枝半摧剝.月影相回旋
後雕歲寒見.始華春意全
比德君無愧.五柳徒自賢
