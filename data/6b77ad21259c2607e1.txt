衰病四十身.嬌癡三歲女.非男猶勝無.慰情時一撫.
一朝舍我去.魂影無處所.況念夭劄時.嘔啞初學語.
始知骨肉愛.乃是憂悲聚.唯思未有前.以理遣傷苦.
忘懷日已久.三度移寒暑.今日一傷心.因逢舊乳母.
與爾為父子.八十有六旬.忽然又不見.邇來三四春.
形質本非實.氣聚偶成身.恩愛元是妄.緣合暫為親.
念茲庶有悟.聊用遣悲辛.暫將理自奪.不是忘情人.
