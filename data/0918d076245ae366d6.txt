我昨投文清泠淵.稍責老龍多睡眠
鐵笛穿雲久寂寞.作詩喚起劉高禪
劉高豢龍與龍語.一夜風雷共謀雨
雨師荷鍤破天河.阿香應門覓桴鼓
不用欒巴西噀酒.那用出龍煩魯叟
殷勤寄語望雲人.高僧自是調元手
今朝夏抵明日秋.一夕不雨還自休
南陌沾濡北阡渴.東鄰感激西家愁
安得黑雲如漏巵.處處家家田作池
予有鉢飯便可飽.雨我公田遂及私
