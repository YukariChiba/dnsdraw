魏王大瓢實五石.種成濩落將安適
可憐公子持十牛.海上三年竟何得
先生少負不羈才.從車數到單于臺
天山直欲三箭取.白衣將軍何人哉
夜逢怪石曾飲羽.戲中戟枝何足數
誓將馬革裹尸還.肯學班超苦兒女
封侯衛霍知幾許.老矣先生困羈旅
酒酣聊復說平生.結襪猶堪一再鼓
棄書捐劍學萬人.紈袴儒冠皆誤身
窮途政似不龜手.與世羞爲西子顰
如今惟有談天口.雲夢胸中吞八九
世間萬事寄黄粱.且與先生說烏有
