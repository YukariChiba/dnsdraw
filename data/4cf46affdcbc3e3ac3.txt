歷選臨淮守.多聞政術偏
若柔非似水.即是急如弦
下吏或弄法.屬僚時竊權
邀權沸鐘鼓.市譽飾庖籩
此弊歲月久.何人才業全
我公來作郡.衆口悉稱賢
寬猛履中道.勤勞經比年
憲章難爾枉.綱紀自吾專
間喜文字飲.懶開歌舞筵
迎賓常倒屣.酌水每留錢
無愧古循吏.豈同今備員
頻陞功狀最.宜待寵章甄
上意深嘉乃.高懷遽撇然
琳宮願監董.鈴閣厭拘牽
帝惜惟良去.公逾所請堅
俄聞拜俞詔.得往閱陳編
未可謀真隠.行當被峻遷
散材蒙剪拂.殊遇絕夤緣
有立期他日.無望報二天
聊將感知淚.灑送北歸船
