廟社奠東都.恃德非恃險
聚兵三十萬.待哺無容歉
西有砥柱峻.菽麥不踰陝
齊魯糧食囏.灞水不瀲灧
唯餘汴渠利.直貫長淮隒
歲輸六百萬.江湖極收斂
挽送入太倉.因陳失蓋弇
將漕苟不登.汝職茲爲忝
或謂取太多.六路有豐儉
其間一不熟.饑殍誰能掩
一旦俾之粟.是人意常慊
區處失其宜.斯言反爲玷
嘗欲請增減.革孚亦須漸
連營今飯稻.香美若菱芡
因循未易論.官曹畏書檢
虛亭一臨眺.比比危檣颭
來從數千里.歲時空苒苒
雨餘山氣凈.黛色淺深染
夜昏漁火出.倏忽電光閃
須臾月色空.水面鋪寒簟
相逢喜道舊.城柝屢移點
因語發長謠.誰能刊琬琰
