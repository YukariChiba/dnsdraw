平生西方願.擺落區中緣
惟於世外人.相從可忘年
道人贊公徒.相識幾生前
早作步兵語.晚參雲門禪
捨策孤山下.一室頗蕭然
林昏出幽磬.竹杪橫疏煙
昨日寄書至.坐想參寥泉
此泉如此公.遇物作清妍
一別今幾時.綠首成白顛
子亦憐我老.我豈要子憐
會逢萬里風.一繫五湖船
酌我巖下水.咽子山中篇
