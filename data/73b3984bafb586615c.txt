子猷風味最諸王.墨妙文工眼如電
慣吟疎雨滴梧桐.解道澄江凈如練
去年落筆中書堂.姓名高徹蓬萊殿
至尊動色催除目.俾向蘭臺參俊彥
要成遠業待時須.故遣讀書破萬卷
夫何歸思動岷峨.自請題輿近鄉縣
學省諸公悵別離.擊鮮載酒開芳燕
欲澆胸次數日惡.剩作林亭百壺餞
落花送酒舞繽紛.亂絮催詩飛眩轉
臨歧那用賦銷魂.但要修門重會面
