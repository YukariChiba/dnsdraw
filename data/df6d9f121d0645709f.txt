往者多逸想.山陰時見之
肯持圭組面.自塵丘壑姿
奇偉不少貸.確訒無纖遺
保全勝東山.出語曾未思
巢許逢稷契.何由致于斯
乃比石衛尉.此老端不爲
觀其誓墓作.豈復隨家雞
忘求在静照.定體發光輝
誰料百代下.領此無言師
元非折腰具.聊復尉河西
開軒延勝氣.不許賸客隨
凛然廉藺風.坐用談笑追
懸知杜武庫.時與河陽期
持觴望天末.雲樹相參差
直恐永和日.未能相盛衰
徑煩畫幽處.公莫惜鵝溪
