荒園二三畝.敗屋八九間
初至如逆旅.忽逾四十年
屋日已朽蠹.我老不自還
茅可刈之野.木可伐之山
尚復不能具.日夜憂其顛
况我虛幻身.念念隨化遷
齒墮髮亦縞.鏡中失朱顔
其危甚于屋.何恃能牢堅
豐汝梨與棗.養汝汞與鉛
防疾如待敵.愛氣如守關
謀于履霜初.懼在橫流前
書紳銘席端.雖老尚可全
