秋半收穫登郊原.欹側小屋愁夕眠
是夜大風拔樹走.吹倒南壁如崩山
夢中驚起但呼叫.病僕未動徒豗喧
驅令燃火徧照燎.瓦甓狼藉滿我前
披衣抱枕欲避去.去此乃是曠野田
況時風怒尚未息.直恐涇渭遭吹翻
露坐不免念禾黍.必已刮刷無完根
六事不和暴風作.嘗聞洪範有此言
昔時大風禾盡偃.上帝蓋直周公寃
方今天子至神聖.惟恐臣下辜其恩
是何此風乃震作.吹盡秋實傷元元
有能返風起禾者.亦足表異知所存
至誠皎潔固不昧.時雖今古同乾坤
