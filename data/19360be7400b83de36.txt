西鄰逸韻偕秋清.瑶琴曾許月下聽
神馳吟境日復日.金飈轉矣寒此盟
昨夕相逢再有約.六花飛時湖上行
短檠不密泄此意.煇煌粟粟攢金英
鬨堂一笑前未睹.信手閒閲燈花經
一主飲席設林麓.一主盍簪獲良朋
便欲牋天檄滕六.銀盃逐馬快此情
曉來喜見萬瓦白.迺是天宇清霜明
得非分薄誤燈花.還復燈花戲老兄
