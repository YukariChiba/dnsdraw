進入閤前拜.退就廊下餐
歸來昭國里.人臥馬歇鞍
却睡至日午.起坐心浩然
況當好時節.雨後清和天
柿樹綠陰合.王家庭院寬
缾中鄠縣酒.牆上終南山
獨眠仍獨坐.開襟當風前
禪師與詩客.次第來相看
要語連夜語.須眠終日眠
除非奉朝謁.此外無別牽
年長身且健.官貧心甚安
幸無急病痛.不至苦飢寒
自此聊以適.外緣不能干
唯應靜者信.難爲動者言
臺中元侍御.早晚作郎官
未作郎官際.無人相伴閑
