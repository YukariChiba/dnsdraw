山前削成面.山後不露骨
何人戀巢居.結屋寄突兀
多風鎖寒殿.頻雨閉石窟
筍透獅子傾.草蔽鴟吻沒
髑髏串胡神.纓絡纏古佛
熹燈影摧殘.槁柏香蓬馞
丹葉夏猶在.綠樹暑未發
坳徑鳴秋蛩.閑階起蒼鶻
僧衣莓苔侵.齋鉢野菜掘
梵庋止數卷.矧能備巾拂
奔波道塗間.體倦神屢竭
大險阨在前.醉夢魂恍惚
信陋獲安處.不勝塵土汩
經房晚棲禪.殆亦未易忽
鐵鳳終日叫.心頗惡此物
欲去欲住間.征帆已超越
