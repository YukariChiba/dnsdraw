古人取遠士.得一以爲豪
江左貢千百.選掄今始勞
占對混童廝.趨蹌偕吏曹
以茲寓繩準.棄髓索皮毛
遂乃考卷業.成文喧誦號
其次嚴保舉.虛牘相籠叨
富儒坐可得.貧儒走滔滔
有司見其然.厭賤如蓬蒿
誰知真儒者.百黜寧不遭
陳生青紫門.佐書越江皋
秩滿在選中.家寒無所操
虞翻顯憑易.買臣進緣騷
吳士例則然.且毋衒名高
