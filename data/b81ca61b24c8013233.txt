孔子昔當戹.良以桓魋故
韓信伏胯下.將壇起徒步
聖賢昔未遇.未免失常度
固知天地寬.出門多齟齬
貧賤勢易陵.動息要衡慮
綈袍戀故人.進食哀漂母
小人不及夕.焉知鴻鵠舉
桃花倚春風.零落隨夜雨
流螢曳殘光.未省羲和馭
君子並松柏.挺幹傲寒暑
昭然揭日星.進與衆瞻睹
群兒勤修讀.文行師邃古
莫學小兒輩.啾啾燕雀語
顔淵犯不校.萬世共尊許
孟子善養氣.策功不下禹
潢潦無根源.勿用遽歆慕
吾言可書紳.審思宜在汝
