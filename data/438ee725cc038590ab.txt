有詩可以吟.何必擬李陵
有酒可以酌.何必慕伯倫
自吟復自酌.一笑睨白雲
卷舒見吾道.聚散亦世情
老我一茅屋.蕭蕭山下村
種瓜有餘地.吾亦安吾貧
興來即杖屨.孤往無與朋
晨出未啟戶.暮歸或扣門
翛然脫塵鞅.無懷與大庭
所以軒冕貴.不移丘壑心
此意誰獨識.千載一淵明
淵明不復作.視此壁上琴
