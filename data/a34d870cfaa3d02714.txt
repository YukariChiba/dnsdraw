吳王城下溪.疏鑿自開闢
潭潭無涯岸.但見浸垂碧
氣增宇宙寬.勢吞江湖窄
樓臺照清影.河州多嘉植
紅鱗生霞朝.金鑒沉月夕
恍如神仙國.遠與塵土隔
怪說稔傳聞.真源探圖籍
天目據西南.兩地瀉峻極
其傍數百壑.奔走爲附益
及茲淵渟處.深不可計尺
稻粱活萬家.世無原田瘠
魚蝦孕千石.日見網罟獲
陰陰風雨夜.多爲蛟龍宅
少遊溪上學.長作幕下客
觀瀾無前志.平世耻吟澤
度量方潢汙.臨流重慚惜
