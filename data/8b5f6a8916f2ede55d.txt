神仙去住本無家.此日人間漫歎嗟
華表舊傳歸白鶴.洞庭誰見袖青蛇
道山兩拂談經麈.滄海頻乘犯斗槎
雙玉佩沾天上露.五銖衣識洞中霞
林泉投老心猶壯.京國歸來鬢未華
短製從今牽薜荔.雜耕依舊種胡麻
風生謝傅團團扇.花隠堯夫小小車
逸興逍遥舟不繫.新詩妙絕玉無瑕
松邊對酒依盤石.竹裏分泉洗落花
一自青冥餐沆瀣.更誰黄犢侶麏麚
丹初封鼎雲猶濕.棋未收枰日已斜
每過竹軒深有恨.獨憐溪閣靜無譁
匣中不見龍三尺.畫裏空餘雪兩髽
回首方蓬歸路遠.五雲愁殺樹交加
