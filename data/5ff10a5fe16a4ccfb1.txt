南風極炎暑.赤日不可傍
扁舟在地底.淺水安得强
坐懷長河冰.未盡暍飲狀
甚憎食案蠅.意欲不相讓
旱苗乾欲死.蒲藕秋可望
平生投筆手.中有無盡藏
爾來夜深藏.穏着犢鼻上
有如三年艾.更復加百壯
黑雲翻日脚.好雨終不放
雷聲無事來.殷殷車百兩
東街暴泥龍.西街設銅像
利害有不同.未易相得喪
農夫責催租.日夕困大杖
那知清歌前.把酒有餘量
