出門道路多.縱横不可測
我今欲遠行.須問曾行客
徐徐逢路人.借問青松側
客曰今何往.答之遊京國
客乃指要路.而言行有益
古路雖大道.不如今路直
但行今人路.猶如假羽翼
彼客别我去.獨自躊躇立
爲見今古路.信乃無差忒
今路足輪蹄.古路多荆棘
欲行今人路.恐背古人迹
欲行古人路.今人笑迂僻
又擬不出門.奈何饑寒逼
哀哀此時路.悠悠蒼天色
不避今人嫌.路須行古陌
古陌雖然遠.且保無蹶失
勉哉自勉哉.前去難云適
不獲見楊朱.萬古凝愁魄
