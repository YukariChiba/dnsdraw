七年爲少傅.品高俸不薄
乘軒已多慙.況是一病鶴
又及懸車歲.筋力轉衰弱
豈以貧是憂.尚爲名所縛
今春始病免.纓組初擺落
蜩甲有何知.雲心無所著
囷中殘舊穀.可備歲饑惡
園中多新蔬.未至食藜藿
不求安師卜.不問陳生藥
但對丘中琴.時開池上酌
信風舟不繫.掉尾魚方樂
親友不我知.而憂我寂寞
