兩雄相持機不發.一著輸先智相軋
退守皆虞虎穴空.通和不肯鴻溝割
危枰已屬墮甑裏.巧勢爭看强弩末
疲思嘿嘿鬼神寂.密運茫茫天地闊
悍雞趁鬬不暇咮.駿馬爭馳各忘秣
矰禽睥睨欲高舉.罝兔迷離思遠脫
死中求生背水陣.灰冷復焚餘燭跋
白登倏報沛公走.閼與俄聞趙師活
傍觀駭服算入妙.對局虛驕氣方奪
人生勝負何可期.生達難欺死諸葛
推枰一笑拍闌干.滿袖松風凉潑潑
