黃金絲掛粉牆頭.動似顛狂靜似愁.
遊客見時心自醉.無因得見謝家樓.
葉葉如眉翠色濃.黃鶯偏戀語從容.
橋邊陌上無人識.雨濕煙和思萬重.
江上東西離別饒.舊條折盡折新條.
亦知春色人將去.猶勝狂風取次飄.
二月楊花觸處飛.悠悠漠漠自東西.
謝家詠雪徒相比.吹落庭前便作泥.
江亭楊柳折還垂.月照深黃幾樹絲.
見說隋堤枯已盡.年年行客怪春遲.
