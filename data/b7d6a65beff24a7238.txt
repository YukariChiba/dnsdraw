出門秋雨泥漫漫.嗟我后土何時乾
官曹事休歸舍卧.破屋淅淅西風寒
弱妻傾榼勸我起.稚子笑語爭杯盤
我生樂事但如此.爲爾一醉愁腸寬
仕途翩翩鬭巧捷.華裾鮮縠相追攀
老來百事覺羞恥.懶伴兒女塗鉛丹
賈郎豪華獨異我.粉腮玉指雙鴉鬟
清眸侑酒醉百盞.肯咀貧甕寒虀酸
堂前菊花日以好.落砌槭槭梧桐殘
當謀痛飲待九日.豪氣一壓龍山桓
