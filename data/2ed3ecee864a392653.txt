陂湖欲盡山爲界.始見寒泉落高派
道人未放泉出山.曲折虛堂瀉清快
使君年老尚兒戲.綠棹紅船舞澎湃
一笑翻杯水濺裙.餘歡濯足波生隘
長松攙天龍起立.蒼藤倒谷雲崩壞
仰穿蒙密得清曠.一覽震澤吁可怪
誰云四萬八千頃.渺渺東盡日所曬
歸途十里盡風荷.清唱一聲聞露薤
嗟予少小慕真隠.白髮青衫天所械
忽逢佳士與名山.何異枯楊便馬疥
君猶鸞鶴偶飄墮.六翮如雲豈長鎩
不將新句紀茲游.恐負山中清浄債
