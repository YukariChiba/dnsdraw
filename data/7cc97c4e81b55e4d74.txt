地卷江海浮.天吹河漢湧
北風散作花.巧麗世無種
霾昏得照曜.塵滓歸掩擁
荒林無空枝.幽瓦有高隴
分纔一毛細.聚或千鈞重
飛颺窺已眩.摧壓聽還兇
漁舟平繫舷.樵屩沒歸踵
空令物象瑩.豈免川塗壅
爭光姮娥妒.失色羲和恐
頼逢陽氣蒸.轉作水波溶
舞庭稱賀嚴.掃路傳呼寵
衝遊謝壯少.避卧甘閑冗
吳侯絕俗唱.韓子當敵勇
勝負觀兩豪.吾衰但陰拱
