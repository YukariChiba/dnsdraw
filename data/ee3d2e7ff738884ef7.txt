人憐淤泥上.出此萬朵蓮
須知淤泥中.有藕大如椽
本清凝冰雪.末艶方婵娟
玲瓏衆竅通.蚴蟉数節連
甘寒固不数.却暑最所便
髯奴來城市.負籠至我前
開緘尚带泥.未嚼先垂涎
霍霍摩霜刀.雷雷挹澗泉
切玉墮冷冽.已覺沉疴痊
芰寔閗角紫.鴻頭剥珠圓
秋盤薦此果.頓使二物捐
念此湼不緇.餘品莫爭妍
而能豁憂思.令我心歡然
奇功更耐老.合作飛行仙
