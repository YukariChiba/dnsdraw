暮暮過渡頭.旦旦走隄上
舟人與關吏.見熟識顔狀
癡頑久不去.常恐遭誚讓
昨日倒檣竿.今日聮百丈
買薪備雨雪.儲米滿瓶盎
明當遂去此.障袂先側望
即今孟冬月.波濤幸非壯
潦收出奇石.霧卷見疊嶂
地嶮多崎嶇.峽束少平曠
從來樂山水.臨老愈跌宕
皇天憐其狂.擇地令自放
山花白似雪.江水緑於釀
竹枝本楚些.妙句寄悽愴
何當出清詩.千古續遺唱
