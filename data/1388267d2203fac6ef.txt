毳冕登車後.薫琴易柱時
遐方新視聽.赤子繫安危
羅網難投足.錐刀漸削肌
激昂忠論發.絡繹奏封馳
有意同休戚.無心計險夷
海傾身亦禦.山轉力須支
沸鼎憂魚爛.沈疴待藥治
正邪雙辯起.義利兩塗知
帝德終柔遠.天聰善聽卑
丁寧詢使指.勞來及坤維
大法圖公共.憸言惡詭隨
弊從經歲積.恩許一朝釐
治體今殊昔.仁聲喜換悲
方期講原本.何暇語毫釐
虎噬猶吾怯.蠅營漫爾爲
陰功符監佑.直道擁祥禧
行色青雲棧.英游白玉遲
是非都一笑.歸旆卷晴曦
