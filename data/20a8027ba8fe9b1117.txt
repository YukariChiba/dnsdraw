徐子贈我舊寶犀.宣和國工所事治
玄玉十截黄四垂.厚且半寸徑尺圍
方廉整不刻毫釐.金飾諸末柔丹韋
寘之止齋光陸離.天吳海若不敢窺
奈何骨相堪蓑衣.自得此带逢百罹
我服黑角二紀餘.歲月幾半蒙蛛絲
識與不識皆歔欷.恨不披拂來隆墀
湖湘老把乘邊麾.次第三節登王畿
脩門再入留郎闈.上皇一見玉色怡
闊步蓬山上坳螭.向者所恨今交譏
懼瀝肝膽得請歸.自意永與漁樵嬉
急詔適際潛龍飛.誤恩狎至湛露斯
古來逾分天不宜.百炊未滿萬事非
還觀櫝中一解頤.吾腰安用爾带爲
徐子盛年脩幹支.才華不數紛紛兒
請以带去藏待時.拖金縣玉未可知
招招車騎來何遲.苦勿留此令我悲
君不見在昔十圍終失之.終朝三褫事尤危
况我昏睡誰護持.亦恐夜半神運蛟龍移
