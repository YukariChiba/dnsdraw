舊聞齊山勝.抱病來登臨
蒼然俯平湖.秀出幾百尋
穹石天與巧.修篁近成林
高攀極巉巖.俯探窮窈深
愛此堅貞姿.摩挲會予心
憶行西湖岸.亦復多嶔崟
頗恨人力勝.刻畫時見侵
誰知醜石面.乃亦變孔壬
何如榛莽間.屹立長森森
天然抱幽獨.妙質逢賞音
支筇到絕頂.孤亭指遥岑
樊川有留詠.兀坐一長吟
