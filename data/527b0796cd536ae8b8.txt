湘中佳山水.使指重他部
高賢駐行節.儒雅飾治具
雖云入郡廣.曾不假多慮
一扇清微風.融和及生聚
川原發陽和.草木均雨露
疏網悉舉綱.和聲已載路
時登華遠亭.每與勝景遇
秀巖及南峻.碧江爭北注
回環如戶庭.彷彿若繪素
彌望快遐目.縱吟盡幽趣
雍容接諸生.謙屈存異顧
飲食出誠眷.上下捐禮數
賤子慚不肖.萬里困飄寓
屢嘗造賓除.幸此聽談緒
斐然無所裁.安可繼大句
