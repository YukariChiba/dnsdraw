蟬蛻遺虛白.蜺飛入上清.同人悲劍解.舊友覺衣輕.
黃鵠遙將舉.斑麟儼未行.惟應鮑靚室.中夜識琴聲.
金格期初至.飆輪去不停.山摧武擔石.天隕少微星.
弟子悲徐甲.門人泣蔡經.空聞留玉舄.猶在阜鄉亭.
空宇留丹灶.層霞被羽衣.舊山聞鹿化.遺舄尚鳧飛.
數日奇香在.何年白鶴歸.想君旋下淚.方款裏閭扉.
