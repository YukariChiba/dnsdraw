今朝覽明鏡.須鬢盡成絲.行年六十四.安得不衰羸.
親屬惜我老.相顧興歎咨.而我獨微笑.此意何人知.
笑罷仍命酒.掩鏡捋白髭.爾輩且安坐.從容聽我詞.
生若不足戀.老亦何足悲.生若苟可戀.老即生多時.
不老即須夭.不夭即須衰.晚衰勝早夭.此理決不疑.
古人亦有言.浮生七十稀.我今欠六歲.多幸或庶幾.
倘得及此限.何羨榮啟期.當喜不當歎.更傾酒一卮.
