潘郎曉衾夢蘧蘧.舞馬竟與融風俱
前驅炎官後熱屬.席捲不貸淵明廬
君家十年四立壁.震風凌雨啼妻孥
平生白眼蓋九州.閉戶不納結駟車
清貧往往被鬼笑.付與一炬相揶揄
井垔木刊烏鼠赭.汝則暫戲吾何辜
天闕悠悠虎豹怒.叱閽上訴非良圖
作詩聊復相料理.甑墮已破空踟躕
浮生適來且適去.況此茅屋三間餘
掃除劫灰得空闊.新月恰上東牆隅
幕天席地正可樂.爲君鼓旗助歌呼
