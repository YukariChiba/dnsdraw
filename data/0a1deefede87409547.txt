昔聞南山下.有柏古且奇
書癡守寒窗.一見嗟無期
歸從軟紅塵.乃識蒼虬姿
青青十畝蔭.凜凜千年枝
山靈日守護.斧斤誰侵欺
孤根久盤踞.珍幹分逶迤
飄蕭爽氣生.蓊蔚祥雲低
九龍出同穴.宛轉猶相持
高標足古意.貞操長遐栖
豈無金芝秀.瑣瑣誇一時
豈無豫章靈.屑屑關興衰
何如此嘉樹.毀譽無欣悲
傳聞禹所植.往事誰能稽
安得子墨卿.寫作無聲詩
