遥憐李太白.吟望瀑布水
不知三峽流.翠灑虚烟裏
雄聲雷雨驟.遠響松風靡
誰留千丈虹.長在雲根倚
遂令車馬來.朗瞻樓殿啟
明明銀色界.浩浩蟾波洗
居中梵天衆.聞思悟玄理
長老乃摩詰.取供在彈指
普薰毛孔香.真寶超凡鄙
病夫寄一榻.清泠濯心耳
飄然睡鄉去.策杖中夜起
不能跨鯨魚.揮筆信非美
