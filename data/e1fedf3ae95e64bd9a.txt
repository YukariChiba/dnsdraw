先生詩筆覷天巧.國中往往無曹鮑
一讀快如檄愈頭.抓癢底用麻姑爪
千古詞林有若人.誰復庸中誇佼佼
當年流落見丹心.懸知世道終難拗
玉堂豈不願公留.羣吠其如尨也狡
出入風波千萬里.葛巾野服混蠻獠
饑來隻字不堪煮.豆粥一盂粗可飽
跋前疐後竟何成.贏得清名占箕昴
與公同時富貴人.名字磨滅隨蟣蚤
丈夫當爲不朽計.方寸莫被饑寒擾
