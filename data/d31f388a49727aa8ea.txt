伯牙非不善鼓琴.指下能寫山高而水深
亦有師曠號精絕.蜚雪白晝爲重陰
吾琴不以與二子.二子不過衰季愁嘆而悲吟
后夔安在九嶷遠.南風不競鳳鳥瘖
恭惟高宗復古殿得此.凈洗禁昧朱離任
一鼓朝綱日井井.再鼓邊柝秋沉沉
桑麻萬里皆按堵.笙歌三紀無沾襟
橋山遺此歲月侵.何時雅頌得所籥不僣
寶藏豈愛五重玉.市價敢論雙南金
公歸舊隠三霜砧.天子恭默思商霖
君臣祥琴適相際.使者十輩來駸駸
白麻已草弄印久.端揆虛左誰當今
我抱此琴病山林.不如送公西歸調釜鬵
但願爲作南風音.上以對揚高宗中興之大業.下以追還虞舜萬國之歡心
