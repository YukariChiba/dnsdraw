堂堂司寇公.族姓原自古
支流入漢唐.浩渺無尋處
子瞻得家法.自少不勤苦
戲劇入塲屋.名聲振寰宇
凝思膚寸雲.落筆萬點雨
中間觸機阱.窘若带箭虎
坎軻連交游.凍饑及穉乳
歸來直玉堂.得失亦相補
頋我縻一官.未即江海去
裳衣裹窮猿.繫以三尺組
知公心胸中.坦不置城府
漫刺猶可持.還當謁文舉
