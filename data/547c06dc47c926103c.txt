湖外風物奇.長沙信難續.衡峰排古青.湘水湛寒綠.
舟楫通大江.車輪會平陸.昔賢官是邦.仁澤流豐沃.
今賢官是邦.刳啖人脂肉.懷昔甘棠花.傷今猛虎毒.
然此一郡內.所樂人才六.漕與二憲僚.守連兩通屬.
高堂日暮會.深夜繼以燭.幃幕皆綺紈.器皿盡金玉.
歌喉若珠累.舞腰如素束.千態與萬狀.六人歡不足.
因成快活詩.薦之堯舜目.
