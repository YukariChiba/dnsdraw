我誠官局冷.終日事靡括
每躭古人書.似與世俗闊
同道三四人.來過慰饑渴
迭相陳語言.曾未厭刀呾
自中將過晡.留飯具麄糲
薄酒繼以斟.不覺寒日沒
愚妻方罷沐.供飯愧倉卒
凍婢昧煎和.親調首忘髴
每食各驚顧.誰謂不黔突
倦僕暖吾薪.饑馬飽吾秣
馬無歸嘶聲.僕有顔色活
安穩不知疲.明釭仍爲撥
醉言實無次.曾未窮本末
諸君競相先.出口論莫奪
復云天地間.此能有幾達
我聞顔汗下.恐後謗難遏
其間常有言.但未見疵齾
終當輕有若.悔目已屢䀣
信哉羣玉林.豈得依朽枿
吾心爲之然.收舌如斷割
寄音謝豪俊.茲藴只圭撮
