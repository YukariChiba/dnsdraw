玉壺一色天漫漫.亂雪飛春減却寒
屑瓊篩瑰塞宇宙.柳絮如拳輥作團
却愁花木不禁冷.携筇問訊遍玉欄
老柯樛枝幸亡恙.紅苞半吐怯牡丹
更憐脩竹壓欲折.扶持敲撼聲珊珊
似醉忽醒僵忽立.森然再植青琅玕
群兒幻出兩獅子.頃刻堆削了不難
手持朱橘炯電眼.并刀巧剪金鈴安
老夫童心也自愛.卷簾移坐忍凍看
一杯暖寒不可再.饑腸轉雷未朝餐
