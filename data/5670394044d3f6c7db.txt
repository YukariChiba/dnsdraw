芋魁菜甲必同食.石田茅屋不忍析
有時對床聽風雨.有時共燈窺簡冊
大兄獨抱古人道.群季各修弟子職
一門和氣常如春.紫荆花開庭草碧
宛然生在舞雩時.又若坐於明道側
吾嘗三復棠棣詩.周公千載有慙色
共梨分棗能幾何.摘瓜煮豆堪太息
區區錐刀未足讓.伯夷遜國采薇喫
君能聚族真卓行.余亦爲兄愧涼德
莫年有意觀廬山.因作春風堂上客
