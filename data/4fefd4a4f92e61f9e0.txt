投身螭鬽域.寧免衆鬼欺
黄昏風雨集.所向道路迷
一鬼在前嘯.群鬼争和之
從以衆妖鳥.紛披鳴樹枝
訓狐當傍呌.破獍隨後啼
斯須哭土梟.次第嘷狐狸
睢盱恣陵傲.踸踔争新奇
變態遂百出.殽然當此時
胡爲乃歷兹.側佇成𥈭眙
其始爲股栗.慘悽粟生肌
懼以柔脆軀.遂爲衆鬼糜
其中稍自定.注視但嗟咨
其終乃釋然.堅坐翻愉怡
鬼見不爲動.技窮將罷歸
人命固有常.此物終何爲
遲留待明發.請與衆鬼辭
