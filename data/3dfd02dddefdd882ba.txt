玄塞隔陰戎.朱光分昧穀.地遊窮北際.雲崖盡西陸.
星次絕軒台.風衢乖禹服.寰區無所外.天覆今咸育.
竄苗猶有孽.戮負自貽辜.疏網妖鯢漏.盤藪怪禽逋.
髯飛尚假息.乳視暫稽誅.幹靈振玉弩.神略運璿樞.
日羽廓遊氣.天陣清華野.升晅光西夜.馳恩溢東瀉.
揮袂靜昆炎.開關納流赭.錦軺淩右地.華纓羈大夏.
清台映羅葉.玄沚控瑤池.駝鹿輸珍貺.樹羽饗來儀.
輟肴觀化宇.棲籞萃條支.熏風交閬闕.就日泛蒙漪.
充庭延飲至.絢簡敷春藻.迎薑已創圖.命力方論道.
昔托遊河乘.再備商山皓.欣逢德化流.思效登封草.
