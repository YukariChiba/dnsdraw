昔有大丈夫.萬里事遠游
遠游何所極.飄若孤雲浮
歐冶淬利劍.造父翼華輈
東睇薄瀛島.西顧羞崑丘
長嘯首陽巔.悲歌湘水流
九疑叫虞帝.三川哀宗周
世人不之識.問之將焉求
曰有吊古意.聊以消幽憂
之子方盛年.菽水亦易謀
朅從浙河濱.言邁淮壖州
兒女競執摻.親朋相謠謳
鴻鵠眇四海.顧此焉足愁
已矣勿復道.勗哉企前脩
