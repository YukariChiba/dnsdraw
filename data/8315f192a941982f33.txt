春景嬌春台.新露泣新梅.春葉參差吐.新花重疊開.
花影飛鶯去.歌聲度鳥來.倩看飄颻雪.何如舞袖回.
逶迤度香閣.顧步出蘭閨.欲繞鴛鴦殿.先過桃李蹊.
風帶舒還卷.簪花舉複低.欲問今宵樂.但聽歌聲齊.
夜久星沉沒.更深月影斜.裙輕才動佩.鬟薄不勝花.
細風吹寶袂.輕露濕紅紗.相看樂未已.蘭燈照九華.
