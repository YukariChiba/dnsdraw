天子愛全才.故人雄外台.綠油登上將.青綬亞中台.
亭障鳴笳入.風雲轉旆來.蘭坊分杳杳.麥壟望莓莓.
月向雕弓滿.蓮依寶劍開.行師齊鶴列.錫馬盡龍媒.
壯志征染甫.嘉招萃楚材.千尋推直幹.百煉去纖埃.
間闊勞相望.歡言幸早陪.每聯花下騎.幾泛竹間杯.
芳訊雙魚遠.流年兩鬢催.何時介圭覲.攜手詠康哉.
