許昌門外驅霆靂.玉筯驚拋夜無迹
五花驕馬雲作蹄.飛渡檀溪人未識
大隄八月陰風起.葉落花黄心欲死
山枯石裂見蒼龍.三十六鱗纔赴水
逢逢搥鼓上瞿塘.老瞞落筆三川忙
蓬萊一夜兩鼇死.血殷海水天無光
金戈鐵馬宮前道.龍旗未捲君王老
當時玉座醉春桃.今日銅駝泣秋草
從來兩髀彫鞍側.不爲兒曹營玉食
生將一死答將軍.死用一生酬相國
喬家小郎名賞音.玉房花貌空沉吟
吳娃解掩夫差面.難繫劉郎一寸心
