我讀東野詩.因知東野心
窮愁不出門.戚戚較古今
腸饑復號寒.凍折西床琴
寒苦吟亦苦.天光爲沈陰
退之乃詩豪.法度嚴已森
雄健日千里.光鋩長萬尋
乃獨喜東野.譬猶冠待簪
韓豪如春風.百卉開芳林
郊窮如秋露.候蟲寒自吟
韓如鏘金石.中作韶濩音
郊如擊土鼓.淡薄意亦深
學韓如可樂.學郊愁日侵
因歌遂成謠.聊以爲詩箴
