槐柳陰中數間屋.麤飯濁醪羹杞菊
過門問字久無人.只有圖書伴幽獨
剝啄是誰來叩扃.手持札翰趨吾庭
風采九州安撫使.得得遣騎相招迎
我願識公從宿昔.貴賤殊途那易得
親染雲箋賁草廬.驚喜盈懷仍歎息
折節下士古所稀.豈意於公今見之
况公位貌已崇重.英聲凜凜威羌夷
滿堂賓客皆豪傑.從容何止談風月
野人自視殊缺然.或可爲詩紀勳業
