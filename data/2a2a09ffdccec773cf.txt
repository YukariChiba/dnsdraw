吏滿六百石.昔賢輒去之.秩登二千石.今我方罷歸.
我秩訝已多.我歸慚已遲.猶勝塵土下.終老無休期.
臥乞百日告.起吟五篇詩.朝與府吏別.暮與州民辭.
去年到郡時.麥穗黃離離.今年去郡日.稻花白霏霏.
為郡已周歲.半歲罹旱饑.襦袴無一片.甘棠無一枝.
何乃老與幼.泣別盡沾衣.下慚蘇人淚.上愧劉君辭.
