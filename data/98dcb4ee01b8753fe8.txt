昔事廬山遠.精舍虎溪東.朝陽照瀑水.樓閣虹霓中.
騁望羨遊雲.振衣若秋蓬.舊房閉松月.遠思吟江風.
古寺曆頭陀.奇峰扳祝融.南登小桂嶺.卻望歸塞鴻.
衣裓貯文章.自言學雕蟲.搶榆念陵厲.覆簣圖穹崇.
遠郡多暇日.有詩訪禪宮.石門聳峭絕.竹院含空蒙.
幽響滴岩溜.晴芳飄野叢.海雲懸颶母.山果屬狙公.
忽憶吳興郡.白蘋正蔥蘢.願言挹風采.邈若窺華嵩.
桂水夏瀾急.火山宵焰紅.三衣濡菌露.一錫飛煙空.
勿謂翻譯徒.不為文雅雄.古來賞音者.燋爨得孤桐.
