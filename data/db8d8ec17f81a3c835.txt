長史畫神獨感神.高步區中無兩人
雅而逸.高且真.形生虛無忽可親
降魔大戟縮在手.倚天長劒橫諸紳
慈威示物雖凜凜.在德無秋唯有春
吾知真象本非色.此中妙用君心得
苟能下筆合神造.誤點一點亦爲道
寫出霜縑可舒卷.何人應識此情遠
秋齋清寂無外物.盥手焚香聊自展
憶昔胡兵圍未解.感得此神天上下
至今雲旗圖我形.爲君一顧煙塵清
