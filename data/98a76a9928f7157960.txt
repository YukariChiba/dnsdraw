暖律回枯荄.春陽發寒梗
梅根有特操.花事每先省
分苗本十洲.孕玉可千頃
松篁納深交.桃李絕奇請
冬居姑射山.下蔭太華井
幽棲有心賞.巡簷常笑領
相對各忘言.豈但無機穽
詩雖道未尊.技可造經綮
孤標固洗凡.累句自無警
轉庵詩家醫.妙劑即甦眚
元方詩家禪.默參惟打靜
欲離香色想.恐墮人我境
昨夜來朔風.吹香過南町
小解作淺語.醍醐欣灌頂
