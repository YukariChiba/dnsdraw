有客有客訥而腴.手携數冊堯夫書
八八從而之八八.四千九十六無餘
小游軌革何足算.大游九戹相乘除
太玄洞極亦無法.更有司馬推潜虛
茫茫古今四海闊.動靜禍福無能踰
玉芪金鑰竊元命.自合抱道山林居
堯夫堯夫初不死.精神炯炯先天圖
元會運世未爲密.一畫未畫元非疎
自從漏泄加倍語.便覺造化無工夫
吾儒更欲窮造化.造化尤解窮吾儒
且將餘法供劇戲.君識此意廉其需
世人逐逐不知止.誦詩還肯安心無
