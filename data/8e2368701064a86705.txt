山中有獵者.設網張四隅
稚麞爲所絓.性命懸庖厨
母麞至網外.躑躅相悲呼
明知獵者意.於己併覬覦
柰愛不可割.投網與子俱
獵者偶省悟.攢眉發長吁
縱之與偕活.長揖謝獵徒
焚網毀毒矢.放鷹逐韓盧
人物强非類.天性元不殊
愛母寢皮猿.惜子喬腹魚
人均作此念.可廢佃與漁
獵者仁孝心.洞然貫體膚
彼爲中國穽.愧見此獵無
