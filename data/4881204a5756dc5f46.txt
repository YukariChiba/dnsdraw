吾州阿載志尚古.瓦豆鉶羹列尊俎
存心淡泊自有餘.過眼浮華俱不與
但知古人力可到.不管今人棄如土
白頭老子舉嘆嗟.黄口小兒方靳侮
淮田平衍真樂所.地遠溪山老清苦
天教置子一壑中.句曲海東疏藥圃
道中小吏三四家.邑前傍海饒桑麻
初疑一飯不可飽.那知歲久今爲家
别君十年勞肺腑.遣問寒溫訪兒女
一書還我報何如.志老益堅無軟語
喜君書語談古人.身雖隔遠心相親
扁舟何日載樽酒.共泛清江千尺綸
