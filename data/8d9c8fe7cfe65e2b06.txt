别來柳初茁.今見蘭吐芳
懐哉佩蘭人.欲製芙蓉裳
山空蕙帳冷.鶴怨秋夜長
羣峯暮聳峭.蟻夢猶一場
乘傳媿已添.刻意思所償
蚩蚩瘴土氓.見此淚欲滂
鍼石一時投.若爲起羸尫
常恐二豎黠.神被膏與肓
欲盡棄其舊.安得師之良
夜夢毎插羽.飛到琴冊旁
非貪舐鼎事.欲窺枕中方
緘縢倘寄翼.寛此百迴腸
