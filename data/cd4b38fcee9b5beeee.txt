我家荆溪東.矮屋八九間
石田人不耕.自占水一灣
十年去城市.樂此清晝閒
飽聞西州英.奧學窺孔顔
見賢豈無時.冰開水潺潺
朅來潔齊俟.一語開冥頑
錦機神所祕.啟示不吾慳
追隨妙高臺.勇往不作艱
蹇步驅弗前.逸駕杳難攀
惆悵默無言.詩卷慚空還
三茅在何許.天末聳髻鬟
勝處不可窮.老我嘗窺斑
幽人去不歸.夜鶴守松關
夫君金玉姿.秀氣超人寰
興來得同遊.句就知難刪
應同太史筆.有副藏名山
