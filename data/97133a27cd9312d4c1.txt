秋鴻度寥廓.天遠勞目送
燕雀各有謀.墮此朝餔供
平生江海游.往事恍如夢
簮裳彊結裹.翰墨困嘲弄
一官冗不治.匹馬旁無從
迷行落小劫.直意識大洞
似聞脯麒麟.頗欲翳鸞鳳
眼無行祕書.此語誰與共
貧知世路艱.老覺交情重
功名等戲劇.射覆偶微中
龍媒駕鼓車.款段朱絲鞚
南游探禹穴.聊得登覧縱
時危要奇策.塗窮勿長慟
相期論少卑.材大古難用
