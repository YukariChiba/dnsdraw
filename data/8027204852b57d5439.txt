流年衮衮灘頭浪.蕭騷白髮三千丈
人生榮祿底須多.何嗟及矣負米養
滄溟不禁尾閭泄.養素略窺道家說
庶幾真一復保全.可以衆言强分裂
瀛洲醉揮碧霞盃.集雲峰前偶此來
吏衙鳬散鈴索靜.怪有飛佩鏘瓊瑰
紫霄洞經曾熟讀.歸來烟霞繞冠服
嵯峨千仞獅子峰.寒棲旋營數間屋
飈遊爲我晷刻停.汲泉引滿如海鯨
要學旌陽累功行.不妨天詔遲飛昇
岷峨念歸可輕發.枉辦青鞋并布襪
禁闥侯藩信所遭.幾曾仰空虛咄咄
爐薰浪擬叩玄微.何如趙州東院西
了知此理只麽是.亡羊何必惑多蹊
自心有疑須自斷.勿用周遮添著一重案
鍊師鍊師爲我印證之.六合同風兮九州共貫
