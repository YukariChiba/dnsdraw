渥漥産龍種.筦簟兆熊禧
木星光芒舒紫焰.玉出崑山珠出隋
徐卿憂何有.于門高可期
啼聲已識是英物.成立行看少壯時
瓦盆盛酒醺四座.我獨不許陪宗支
眼穿難望葱牙鏹.吻燥不沾荷葉巵
涓滴於人甘分絕.枯腸强索祝兒詩
祝兒效張良.熟讀韜鈐爲帝師
祝兒效陳平.磊落胸中吐六奇
天驕捧首遁漠北.豈容郊壘尚纍纍
勿效文章致身者.畫餠虛名天下知
