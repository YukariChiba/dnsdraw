大川傾流萬物俱.根旋脚脫爭奔徂
流萍斷梗誰復數.長林巨石曾須臾
軒昂顛倒唯恐後.嗟子何獨强根株
三年一語未嘗屈.擬學文舉驚當塗
心知勢力非汝敵.獨恐清議無遺餘
扁舟歲晚告歸覲.家膳欲及羞蓴鱸
隠居高節世所尚.掛冠早歲還州閭
紛紜世事不著耳.得失豈復分錙銖
投身固已陷泥滓.獨立未免遭霑濡
君歸左右識高趣.牛毛細數分賢愚
