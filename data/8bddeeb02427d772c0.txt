方壺圓嶠神僊經.遠不可到虛其名
東嘉自古山水郡.往往俗駕回山靈
了知天地不終惜.鴈蕩殿出集大成
輞川無人王宰死.五日十日徒勞形
有生莫厭行犖确.四十九折重盤縈
珠璣亂撒龍鬭富.樓殿巧著僧爭清
巔崖咫尺分陰晴.幽壑噫欠生雷霆
新詩彈壓得二妙.厖眉雪頂交懽迎
煮茶夜坐發深省.古澗旋汲銅花青
老子於此興不淺.落紅千點春無情
