飲酒經何代.休糧度此生
跡應常自浼.顚亦強爲名
道若千釣重.身如一羽輕
毫釐分象緯.袒跣揖公卿
狗竇號光逸.漁陽裸禰衡
笑雷冬蟄震.巖電夜珠明
月魄侵簪冷.江光逼屐清
半酣思救世.一手擬扶傾
擊地嗟衰俗.看天貯不平
自緣懷氣義.可是計烹亨
議論通三教.年顏稱五更
老狂人不厭.密行鬼應驚
未識心相許.開襟語便誠
伊余常仗義.願拜十年兄
