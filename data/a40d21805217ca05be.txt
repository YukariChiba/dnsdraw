推枕欣朝凉.開戶畏炎日
駕言城西遊.滯懣去如失
山空秋易知.石近雲屢出
穿松得古寺.隨喜聽講律
士女蜂蟻來.蟠香散經帙
囂思攝正念.頗識動化術
蔬飯有餘飽.徐行縱閒逸
隣庵亦窈深.綠杉間疎密
殿宇煥新築.不待方丈室
相留屏俗情.話澹喜促膝
修筠入支徑.池亭面崷崒
從容十數刻.佳趣領無佚
風床捲青簟.露井放寒繂
藕花雜蒲稍.芳氣遠如一
紛塵愜虛靜.詩成任荒率
殷雷喚飛雨.爽氣定盈溢
興酣在景晚.歸騎莫馳疾
新霜更須來.携樽摘林橘
