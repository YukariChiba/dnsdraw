白日苦易晚.我懷多隱憂
憂思劇春浸.浩漫不可收
出門欲有適.舉步且復休
塵中等膠擾.念此將焉投
駕言城東北.閻閭即巖丘
是中有幽人.厲志凌霜秋
寸田荆棘盡.不假斤斧脩
門無雜車馬.一飯乃見留
虛堂芝朮香.下有百尺虬
蒼陰匝平地.老幹森下樛
堂中羅酒漿.耿耿燈燭幽
四天黮無光.萬籟肅以揫
炯然坐相向.更僕語益遒
我身動乖迕.夢寐喬松遊
常恐在泥滓.永爲天所囚
會當從之子.濯足萬里流
