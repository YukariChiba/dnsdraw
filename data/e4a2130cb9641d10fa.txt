暮雨風吹盡.東池一夜涼
伏流迴弱荇.明月入垂楊
石竹閒開碧.薔薇暗吐黃
倚琴看鶴舞.搖扇引桐香
舊筍方辭籜.新蓮未滿房
林幽花晚發.地遠草先長
撫枕愁華鬢.凭欄想故鄉
露餘清漢直.雲卷白榆行
驚鵲仍依樹.遊魚不過粱
繫舟偏憶戴.炊黍願期張
末路還思借.前恩詎敢忘
從來叔夜嬾.非是接輿狂
衆病嬰公幹.羣憂集孝璋
慙將多誤曲.今日獻周郎
