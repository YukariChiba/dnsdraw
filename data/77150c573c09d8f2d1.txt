麻川過長林.路轉無百里
積雨斷津梁.日亂十六水
忽從岡阜間.稍得千家市
凌晨上仙祠.遂作折屐喜
水流自汪灣.山亦甚雄偉
小邑頗下臨.擾擾屯聚蟻
一笑相與言.黄冠有仙子
爲言庭前菊.霜餘爛黄蘂
採之制頹齡.可以堅髪齒
不須事虚曠.至道亦良邇
神仙固可學.吐納乃餘事
斯言雖甚簡.中亦含妙理
