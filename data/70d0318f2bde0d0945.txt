從宦三十載.故山凡幾歸
昔歸尚有屋.再歸已傾欹
今歸但喬木.竹落荆薪扉
上爲鸛鳥都.下爲雞犬棲
相彼東北隅.三畝以爲基
積塊與運甓.實漥而培庳
成茲道傍舍.空我橐中貲
堂室敢即安.牖戶適所宜
嘉樹三四株.當窗發華滋
馨香入懷袖.似與遷徙期
我今六十老.豈不知前非
咨謀愚見拾.就列筋力微
竊食奉祠祿.永負伐檀詩
松楸幸在望.鄰曲不見遺
葛巾隨里社.庶以保期頤
