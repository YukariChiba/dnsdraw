淵明歸去來.不與世相逐.為無杯中物.遂偶本州牧.
因招白衣人.笑酌黃花菊.我來不得意.虛過重陽時.
題輿何俊發.遂結城南期.築土按響山.俯臨宛水湄.
胡人叫玉笛.越女彈霜絲.自作英王胄.斯樂不可窺.
赤鯉湧琴高.白龜道馮夷.靈仙如仿佛.奠酹遙相知.
古來登高人.今複幾人在.滄洲違宿諾.明日猶可待.
連山似驚波.合遝出溟海.揚袂揮四座.酩酊安所知.
齊歌送清揚.起舞亂參差.賓隨落葉散.帽逐秋風吹.
別後登此台.願言長相思.
