秦既并諸侯.斯乃一度量
鑄寶以永傳.萬世俾勿喪
精銅不生花.小篆著丞相
一沒咸陽宮.千秋事更王
陸君居洛城.客有來渭上
曰因農人耕.發壤破古藏
遂獲此物還.文完字何壯
始號爲皇帝.立語已超曠
意將愚黔首.釁起危博浪
其後同玉璽.不隨驪山葬
今蓄於君家.徒爾資奇尚
物以用爲珍.異時皆似妄
