赤城巖邑今窮邊.路傍死者相枕眠
惟餘婦女收不殺.馬上娉婷多少年
蓬頭垢面誰氏子.放聲獨哭哀聞天
傳聞門閥甚輝赫.誰家避匿山南巔
蒼黄失身遭惡辱.鳥畜羊縻驅入燕
平居鄰牆不識面.豈料萬里從征鞭
酸風吹蒿白日短.天地闊遠誰當憐
君不見居延塞下明妃曲.惆悵令人三過讀
又不見蔡琰十八胡笳詞.慚貌千年有餘戮
偷生何必婦人身.男兒無成同碌碌
