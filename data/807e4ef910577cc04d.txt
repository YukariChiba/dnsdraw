吾鄉苦筍佳.出處惟石屋
玉肌膩新酥.黄衣緣深綠
林深恐人知.頭角互出縮
烟雨養春姿.此物未成熟
三月臘酒香.開罇慰幽獨
烹庖入盤俎.點醬真味足
未須五鼎牛.聊稱一囊粟
朅來庾嶺下.歲月去何速
經冬又七春.未分窮途哭
今朝好事者.惠我生一束
頭髠甲斕斑.味惡韻粗俗
兒童不慣嘗.噦噫驚媼僕
老妻念鄉味.放箸淚盈目
丈夫志有在.何事校口腹
呼奴更傾酒.一笑風生谷
