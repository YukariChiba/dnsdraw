古壇疊亂石.草木何參差
黄衣宇其傍.陳蹟刊豐碑
曰初劉真人.齒髮不可訾
但見紺綠毛.被體鬖鬖垂
雲軿一日去.空山留庭壝
弟子散巖谷.荆榛蔽荒基
晚有周息元.探訪親斬披
白鹿忽跪前.靈符見葳蕤
地勝人既偶.凝嚴起寶祠
束帛下幽聘.良馬維素絲
前朝揖高風.有美皮陸詩
迨今三百年.事去物亦隳
喬松委樵蘇.野蔓號狐狸
惟有鍊丹井.甘冽無等夷
一酌匪消渴.欽慕尚神禧
