葉子哦詩風雨寒.時時和墨摇筆端
江山萬里入寸紙.杳靄孤鴻殘照閒
滄洲散髮徑欲往.已覺置我江之干
一身幺麽僅如許.胸次奈君湖海寬
酒狂稍稍芒角露.掃出怪石蒼松盤
他人崎嶇作能事.君獨笑談聊一戲
青鞋布襪自尋山.四十無家疑度世
莫歌長鋏歸來乎.不須苦吟頻撚鬚
但將美酒澆磈磊.里社年豐皆可酤
醉來橫眠醒讀書.長康非癡君豈愚
身閒無事肯過我.更作天姥當庭除
