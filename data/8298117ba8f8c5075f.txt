寮額髙懸太守書.方盤炯炯連三珠
唐賢正筆久寥落.忽此相遇南海隅
是寮今雖茅草新.原是東鄰寒士居
士貧更在玉川上.三間破盡四壁無
我借得之稍營葺.灑掃共費十日餘
竹窗掛處青山入.水色坐照髪與膚
焚香下簾百念静.雖未得道道不殊
假道爲名亦道者.竊復慕道名豈虚
風流閑暇兩轓朱.筆含墨光能卷舒
醺酣爲我小飛動.到紙先有神鬼扶
我身漂零秋葉孤.短景日就桑榆枯
願憑大刻消百癘.呼吸瘴霧同醍醐
