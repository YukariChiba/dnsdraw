憶昔相從游.往往嘗繼晷
論文在肺肝.商確到肌體
一從悵分携.鳧鴈慣居徙
相望兩川間.別夢縈百里
向來故園思.歸興動行李
奔馳快一見.舍館渠暇理
疇昔夜過門.明月耿相視
一尊邀躊躇.嘯詠天風起
朝來得秀句.惜別語盈紙
所愧才空疎.雅意孰稱是
塵勞喜驅人.遣我輪善柅
明當問歸途.馬足莫西指
男兒結交情.聚散今乃爾
誰論十日惡.懷抱好無幾
活活郴江流.此去下湘水
慇懃儻懸情.願言寄雙鯉
