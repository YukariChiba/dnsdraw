如許卧痾久.入春知少蘇
遽能捐藥物.分惠及吾徒
字驗親題健.形非賤子臞
人情工老芋.友意寓柴胡
怪底陰陽寇.偏陵山澤儒
從君足力減.嘆我酒腸枯
解橐供砭劑.投筇試步趨
身方困厲鬼.名已屬亨衢
書蠹妨生理.盃蛇可自誣
斯文千歲計.平世萬金軀
大手堪周史.諸公待董狐
幾時隨急詔.帆影漾前湖
