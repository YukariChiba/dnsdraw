嗚呼小雅廢.邊角摇軍聲
采芹舊青衿.亦須事力征
朱轓挾武將.白眼輕儒生
區區衆濁間.嗟子難爲清
向來意何如.豈惟以文鳴
乃今事大謬.老氣猶崢嶸
論事抉石猊.摛辭吸川鯨
久抱一束書.空山卧月明
竊憂蠢詖胡.鱗介腥神京
幸存三寸舌.寧守二尺檠
有愚欲獻璞.無意望報瓊
云何山陰興.莫寫塞下情
竹牀撼夜柝.茅屋荒秋城
回首閶闔門.何啻九萬程
願言大白低.滁山足春耕
堂皇坐醉翁.開閤延羣英
