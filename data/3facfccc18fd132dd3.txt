安樂窩中酒一罇.非唯養氣又頤真
頻頻到口微成醉.拍拍滿懷都是春
何異君臣初際會.又同天地乍絪紜
醺酣情味難名狀.醖釀功夫莫指陳
斟有淺深存燮理.飲無多少寄經綸
鳳凰樓下逍遥客.郟鄏城中自在人
高閣望時花似錦.小車行處草如茵
卷舒萬世興亡手.出入千重雲水身
雨後靜觀山意思.風前閑看月精神
這般事業權衡別.振古英雄恐未聞
