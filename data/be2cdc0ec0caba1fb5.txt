尋山佳興發.一夜渡江月
首到廬江元放家.水洞清光數毫髮
愛之便欲久棲息.又聞靈仙之境敞金闕
清風吹我衣.不覺過皖溪
危梁千步玉虹卧.松行十里青龍歸
烟霞繞脚變明晦.忽見殿閣鋪琉璃
重簷却在迥漢上.倚欄俯視白日低
虚庭自作簫籟響.屋角更無飛鳥飛
霓幡重重蔽真御.彷彿遙見星文垂
長廊紗籠絕筆畫.老龜穩載青瑤碑
更逢逍遙不死客.齒清髪翠桃花肌
簫臺可到亦非遠.雲間况有白鹿騎
細窺絕景輒大笑.吾曹何事塵中爲
安得良田三百畝.可以飽我妻與兒
長年只在名山裏.萬事紛紛都不知
