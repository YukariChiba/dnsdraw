自蒙蜀州人日作.不意清詩久零落
今晨散帙眼忽開.迸淚幽吟事如昨
嗚呼壯士多慷慨.合沓高名動寥廊
歎我悽悽求友篇.感時鬱鬱匡君略
錦里春光空爛熳.瑤墀侍臣已冥莫
瀟湘水國傍黿鼉.鄠杜秋天失鵰鶚
東西南北更誰論.白首扁舟病獨存
遙拱北辰纏寇盜.欲傾東海洗乾坤
邊塞西蕃最充斥.衣冠南渡多崩奔
鼓瑟至今悲帝子.曳裾何處覓王門
文章曹植波瀾闊.服食劉安德業尊
長笛誰能亂愁思.昭州詞翰與招魂
