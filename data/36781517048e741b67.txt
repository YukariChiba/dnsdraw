生長江湖中.厭食水中珍
從得脫死來.頗見鄉味親
每食無不飽.敢歎蔬茹貧
老妻生過計.爲我鱠鮮鱗
飣餖盤箸間.玉縷鋪繽紛
不知驚憂後.腸胃久不伸
瘧餘病尚在.欲飫嫌羶腥
所以縱對此.凛如見嚴賓
由知飲啄緣.豐儉各有因
所饗苟無分.對面難霑脣
可歎賦分薄.一炙亦艱辛
在近猶參商.其大應吳秦
歲事已轉轂.園葵行獻新
勿擬春蔬薄.春蔬久向人
