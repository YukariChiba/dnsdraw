我老不自量.築室盈百間
舊屋收半料.新材伐他山
盎中粟將盡.橐中金亦殫
凉風八月高.扶架起南邊
首成遺老齋.願與客周旋
古檜長百尺.翠竹森千竿
隔城過清潁.有井皆甘泉
平生隠居念.眷眷在山川
誰言白髮年.有作竟不然
我本師瞿曇.所遇無不安
諸子知我懷.勉更求榱椽
堂成鋪莞簟.無夢但安眠
