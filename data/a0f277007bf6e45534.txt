都城夜半陰雲黑.忽聞轉轂聲咿呦
嘗憶楚鄉有妖鳥.一身九首如贅疣
或時月暗過閭里.緩音低語若有求
小兒藏頭婦滅火.閉門雞犬不爾留
我問楚俗何苦爾.云是鬼車載鬼遊
鬼車載鬼奚所及.抽人之筋繫車輈
昔聽此言未能信.欲訪上天終無由
今來中土百物正.安得遂與南方儔
上帝因風如可達.願令驅逐出九州
