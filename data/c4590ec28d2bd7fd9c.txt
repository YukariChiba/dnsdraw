憶昨為吏日.折腰多苦辛.歸家不自適.無計慰心神.
手栽兩樹松.聊以當嘉賓.乘春日一溉.生意漸欣欣.
清韻度秋在.綠茸隨日新.始憐澗底色.不憶城中春.
有時晝掩關.雙影對一身.盡日不寂寞.意中如三人.
忽奉宣室詔.征為文苑臣.閑來一惆悵.恰似別交親.
早知煙翠前.攀玩不逡巡.悔從白雲裏.移爾落囂塵.
