我卜我居.游息在茲
有榮者木.日封殖之
本根既固.發生以時
我時傾瞻.中心慨而
維人之生.孰本孰根
惟皇降衷.天理具存
是曰成性.道義之門
欽斯承斯.大化以敦
嗟彼世人.自安淺陋
德不圖新.惡或念舊
有干惟祿.有覬惟富
孰能毅然.不爲利疚
我懷師訓.罔敢失墜
匪道曷從.匪義曷畏
聖門雖遠.率焉以冀
庶幾疲駑.久亦告至
