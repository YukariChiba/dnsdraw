異哉此瓢.脩吭矬身
弗生爪蔓.生陶家輪
我疑其中.藏十洲春
昔有列仙.雜于市人
屋簷懸之.自旦及申
輙入其中.偃仰而卧
而樓居者.見之膽破
遂從之游.推擠莫可
挽而同登.相向而坐
如四老人.會商山果
唯簡素公.道貌天容
豈其人歟.出處略同
道山巋然.弱水之東
何時來歸.泠然御風
而以此瓢.挂之瘦筇
我作妙語.天葩粲紅
