入門無平田.石路細穿嶺
陰風生澗壑.古木翳潭井
湛盧誰復見.秋水光耿耿
鐵花繡巌壁.殺氣噤蛙黽
幽幽生公堂.左右立頑礦
當年或未信.異類服精猛
胡爲百歲後.仙鬼互馳騁
窈然留清詩.讀者爲悲哽
東軒有佳致.雲水麗千頃
熙熙覽生物.春意破凄冷
我來屬無事.暖日相與永
喜鵲翻初旦.愁鳶蹲落景
坐見漁樵還.新月溪上影
悟彼良自咍.歸田行可請
