晚雨落雖收.夜風鳴未已
輕寒破秋夢.亦逐征人起
闖篷問篙師.開帆已數里
喧喧波拍岸.漠漠雲覆水
濺點如珠翻.湧瀾若山峙
白鳥亦回翔.江豚相助喜
餘聲更澎汃.掀兀席與几
孤舟沒復出.輕捷如可恃
我生遊四方.大半江湖裏
吳會弔胥臣.瀟湘尋帝子
詠歌懷曩昔.往往成詩史
此行又壯觀.快欲插翼比
雄豪愛宗慤.瀟散追范蠡
搥鼓佐傾觴.呼兒斫金鯉
