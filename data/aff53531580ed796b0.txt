千頃山高六十里.上有寒潭清且泚
神龍久向此中蟠.作霖肯爲蒼生起
羣魚從之時浮沈.噞喁光彩歲月深
自然形質異凡鬣.或如美玉或如金
或青或紅或閒色.縱使丹青模不得
幾年潛伏少人知.一旦聲名動京國
皇家太平端好奇.麟欲效瑞鳳欲儀
白環銀甕爭走獻.豈得汝輩藏洿池
深山大澤多遺寶.紆餘卓犖皆娟好
願移網罟聊一施.嶄然頭角趨明時
