秋聲入梧桐.落葉驚甕牖
菊叢生細香.安排作重九
幽子曳杖吟.蓬門獨搔首
故人惠然來.新詩出瓊玖
歡言掃吾室.餖飣隨所有
高談雜古今.疑義相可否
當年醉翁意.固不在杯酒
人生等一夢.諒無金石壽
從渠豢鍾鼎.未可薄藜糗
斯須較榮枯.千載判妍醜
君侯文章家.世胄衣冠後
何傷回憲貧.正是裘牧友
俗子揶揄人.古道陵遲久
無勞問董龍.定是何雞狗
