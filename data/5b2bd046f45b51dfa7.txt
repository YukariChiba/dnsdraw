咽咽幽谷泉.蕭蕭秋竹風
豈不愛孤潔.但傷愁且窮
呂子南國秀.滄溟貯其胸
出試輒不偶.低頭避兒童
離家五千里.客飯苦不豐
冷落卧寒齋.苦吟和秋蟲
昨者投我詩.九歎閱未終
欲知作者心.但視讀者容
文章出貧賤.此事今古同
但願子富貴.不願文日工
今日告我別.出門若驚鴻
各在天一方.何當復相逢
