蒼龍蟄大澤.浩莫知歲華
不肯作霖雨.偃蹇眠烟霞
玉皇欲强起.六丁下谽谺
紫蛇掣金電.霹靂轉香車
振鬣欲騰奮.夭矯勢攫拏
神通學蟬蛻.僵作老樹丫
大枝露鱗爪.雨蝕成眢汙
小枝半朽折.苔蘚封楂牙
生意未甘寂.時著三五花
花少香氣壯.積雪應難遮
牧豎惡皴皵.梓匠嗔虬斜
日月自今古.獨免斤斧加
可謂遁世巧.全真傲幽遐
豈知好事者.僻性尋枯髽
叢薄一見面.倚杖生驚嗟
携鉏劚明月.移入蓮宇誇
詩翁爭著句.詩價方喧譁
老我有深意.默默不汝嘉
戒汝更藏拙.慎勿抽新芽
寒崖枯木上.何用開冰葩
古樵當厭汝.乞與山人家
我即乘之上河漢.千載不數張騫槎
