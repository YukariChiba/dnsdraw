嗟哉馬之生.馳驟乃其性
一爲人所羈.寸步不得騁
局促閑廐中.專俟圉人令
調服無踶齧.始可用朝請
戰騎冒鋒鏑.或致隕其命
繡羈非不華.金狨號爲盛
青黄木之災.此亦馬所病
立仗尤貴重.一鳴輒斥屏
何如在牧時.卧起玩烟景
豐草勝芻豆.清波恣游泳
韋侯擅筆精.幻出無人境
思陵賜珍題.昭回光炳炳
身方縛名韁.三年慙負乘
細窺樂寬閒.悠然動歸興
