一生爲墨客.幾世作茶仙
喜是攀闌者.慙非負鼎賢
禁門聞曙漏.顧渚入晨煙
拜井孤城裏.攜籠萬壑前
閑喧悲異趣.語默取同年
歷落驚相偶.衰羸猥見憐
詩書聞講誦.文雅接蘭荃
未敢重芳席.焉能弄綵箋
黑池流研水.徑石澀苔錢
何事親香案.無端狎釣船
野中求逸禮.江上訪遺編
莫發搜歌意.予心或不然
