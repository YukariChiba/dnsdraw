去年雪於臘.見睍跡已滅
今年天作花.再白遂凝結
鱗鱗甍相接.爛爛銀互疊
平尺雖未盈.皓若布層㲲
洪纖歸一覆.高下同至潔
入夜更飄揚.未久復匼匝
打窗明映書.堆垣厚成堞
披衣起推戶.勇不待明發
庭間數十挺.葉葉如楮刻
牆角南北枝.艷艷疑花壓
遥想幾青山.幻成玉崨嶪
郊原瑞色浮.穹壤和氣浹
豈但疵癘消.可卜豐穰協
書生喜無寐.但覺吻囁囁
掬之滋吟觴.石鐺煮團月
