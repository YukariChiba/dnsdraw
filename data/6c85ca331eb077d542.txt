天道雖遠.人心匪殊
內直不欺.與天爲徒
對越無媿.陟降恒俱
祝史陳言.曾非矯誣
桑林之禱.金縢之書
至誠感通.如皷應桴
神人以和.大信以孚
不勉不思.自止于符
天有常道.人無異塗
志斯一矣.天其遠諸
大道既漓.人心日渝
背天從欲.覆族亡軀
作善降祥.爲惡速辜
聖言孔彰.是訓是謨
一念之差.千里而迂
惟當自修.以反厥初
