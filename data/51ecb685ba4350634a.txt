鄭侯骨相非復常.伏犀貫額面正方
聲名赫奕動天子.家世富貴連椒房
武能防秋北平道.文合落筆中書堂
畿西謀帥國大事.當宁久弄黄金章
一朝丹詔自天下.兩班仰首看騰驤
鄭侯此行端可羨.繡旗皂纛戈如霜
三更傳令出玉帳.平旦按陣來毬場
宿兵萬竈盡貔虎.牧馬千群皆驌驦
酒酣賦詩幕府和.縱橫健筆誰能當
雖然鄭侯志意遠.虎視直欲吞北荒
榆林雁門塞垣紫.孟津砥柱河流黄
出師有路吾能說.直自襄陽向洛陽
