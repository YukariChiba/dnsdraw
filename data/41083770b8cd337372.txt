平生聞廬嶽.夢想入松門
京華走塵土.歲月空崩奔
緲思放巖壑.枕石清心魂
羡君歸舊隠.山水當高軒
雲林對寝食.煙靄變朝昏
晴空天池溢.瀑布銀河翻
奇觀窮宇宙.夢澤可以吞
少年負志氣.海運期鵬鯤
晚登桂堂籍.燕石笑璵璠
飄飄考城吏.放浪彭澤園
迴首出都邑.仙禽謝籠樊
顧我老文史.望天方戴盆
俛仰半世間.同僚念金昆
存亡已永隔.風義古所敦
寄語謝嵇紹.終慚山巨源
