主人真愛客.留客徹歸路
清溪環醉堂.客起驚四顧
人生異智愚.所急隨所慕
僕僕聲利徒.晝夜無息慮
雖有此不樂.身留意已騖
惟同主人心.乃知此中趣
主人韻瀟洒.恬不役世故
對物心有忘.簡言理自悟
清風元紫芝.令德黄叔度
即之久益親.不知變朝暮
況復樽有酒.琴奕左右布
魚鳥馴不驚.孰與醉妖嫭
主人意于客.可謂甚無負
速應架溪流.坦坦堂下步
客至不須留.聽客自來去
