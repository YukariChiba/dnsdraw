搖搖不根舟.瀰漫隨所適
朝辭呂梁險.暮駭瞿塘迫
長波送日月.漭與雲海隔
晚從天末歸.良愧故人識
夫子吾土傑.久任詞翰責
刺手翻天漿.灑作弔古墨
班班出素藴.想見豹姿澤
憶昨長淮壖.半面欣相得
君時天涯官.我亦西風客
薰弦破愁顔.爽抱洗連璧
吳岑刻玉瘦.吟對挹佳色
頹年瞥眼過.十見溪草碧
鍾陵旅學子.官况秋蟬翼
彯撇愧西崦.弔影心惻惻
鬼夔魖競揶揄.甚者得鴟嚇
由來次公狂.僅免陳遵謫
敢意今者見.依然得江國
鄉情比重裘.暖氣回肘腋
南閭與東阡.間躡車馬迹
古人重交契.遠有千里憶
連牆彼何人.老死不相覿
張陳汩勢利.光初竟何益
青原秀撞天.螺水藍膏擘
襟期方未央.更約浮我白
