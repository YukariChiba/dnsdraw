冒熱不安寢.整冠常夙興
清風入我懷.眷眷如有情
嗟彼朝市人.正與膏火爭
藏機入鈎鈐.肆辯紛縱橫
所得無幾何.所嗟無一誠
往來各有趣.南北自分朋
明德天所相.欺誣禍所嬰
猶如赴火蛾.纏緜尚營營
悟此澹無作.不與炎凉并
居閒苦無事.驅馬出南城
登山猿不避.鼓棹鷗靡驚
誰知瘴嵐中.談笑適此生
祥鳳非矯矯.高鴻本冥冥
請君少安坐.此詩殊可聽
