左扼飛廉吭.右拊巽二背
謂云如何其.坐使六鷁退
亦有司雨工.馽如繫單于
不卷油然雲.自欲干剪屠
鄉來不鳴條.塊亦不曾破
卿雲千點明.華月半天墮
衮衣徂東山.拔木仍偃禾
至今東山詩.千載猶詠歌
悠然啟金縢.風反雨亦止
是中果何書.頃刻變天紀
流言久弗作.狐亦不復疑
至誠動真宰.風雨胡不知
風雨不我以.我稼已墮水
不知十日淫.滴碎田父心
