石湖老子家蓬丘.一笑俯作人間遊
風度人品第一流.結字亦復無朋儔
還軫蓬丘俄十秋.恍開此帖揩病眸
便若執鞭侍瓊舟.狂奔渴驥騰驚虬
斷圭折劍紛然投.蜚虹曳霞爛相繆
人間至寶人貪求.無閭珣琪雍琳璆
彼此輕重寧其侔.借我肯作一月留
我癡不減顧虎頭.還君孰視仍牢收
愛護幸免惡客偷.亦幸不污寒具油
