扁舟泝南江.羣山漸秀發
遙瞻九華峰.點點出天末
迤邐見雄奇.平地犀尖拔
夕陽凝紫煙.仙簪聚鴉髪
又疑碧蓮花.倒插黄金闕
想像終未工.靈襟謾超越
矧彼山中人.了與塵事絕
採秀既忘年.道授飛仙說
世間名任高.物外緣皆滅
百憂眷薄祿.我輩志已屑
趨榮羞捷途.就卑老剛節
雅知名山樂.勇往胡未決
此興待君論.青衫可偕裂
