廣原嘷終風.發怒土囊口
萬艘萍無根.乃知積水厚
龍鱗火熒熒.鞭笞雷霆走
公私連檣休.森如束春韭
倚筇蒹葭灣.垂楊欲生肘
雄文酬江山.惜無韓與柳
五言呻吟內.慚愧陶謝手
送菜煩鄰船.買魚熟溪友
兒童報晦冥.正晝見箕斗
吾方廢書眠.鼻鼾鞲囊吼
猶防盜窺家.嚴鼓申夜守
冶城謝公墩.牛渚蕩子婦
何時快登臨.篙師分牛酒
