梅雨潤兼旬.暑月不知夏
溪流三尺强.舟人驚昨夜
余家有瓜田.蘋藻紛揉藉
魚蝦失憑依.跳躍至牀下
卑溼畏暮年.扶策升臺榭
難願方丈食.互市物踴價
四隣各淒涼.惟有酒可借
五月藉新白.咀嚼勝棗炙
閉門人事絕.向晚烏巾卸
震雷壓不住.神龍未遑暇
或謂蛟爲孽.胡不寧爾舍
旱澇政本農.偏惠及閒架
皇天無所私.未遽損禾稼
一洗天下清.作我聖人化
