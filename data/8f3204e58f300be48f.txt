昔我遊齊都.登華不注峯
茲山何峻秀.綠翠如芙蓉
蕭颯古仙人.了知是赤松
借予一白鹿.自挾兩青龍
含笑凌倒景.欣然願相從
泣與親友別.欲語再三咽
勗君青松心.努力保霜雪
世路多險艱.白日欺紅顏
分手各千里.去去何時還
在世復幾時.倏如飄風度
空聞紫金經.白首愁相誤
撫己忽自笑.沈吟爲誰故
名利徒煎熬.安得閑余步
終留赤玉舄.東上蓬萊路
秦帝如我求.蒼蒼但煙霧
