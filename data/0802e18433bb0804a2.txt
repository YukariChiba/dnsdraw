天下之好事.不我則彼爲
何必獨我出.然後爲得時
但恐才學短.講論日以卑
豈止身非賢.君民何所宜
我雖無用處.連蹇於茅茨
所幸眼未昏.英妙見于斯
君學既不器.君才復不羈
一尉已三年.東上不可遲
國家仁德深.丕冒及四夷
中間臺閣尊.政事多臯夔
拔茅果彙征.四夷易鞭笞
薰兮方南風.聽我歌此詩
