子房英特人.易老窮根柢
縱橫出妙用.萬變不離體
當其報秦時.家難不顧弟
揮槌擣祖龍.結客自燕薊
天地爲震動.此身一稊米
秦亡志雖酬.韓破顔仍泚
來謁龍準公.投機類天啟
中原紛戰爭.兩强力難觝
雍容談笑間.國恥竟刷洗
舊君有反服.臣子獲盡禮
雄心就斂退.勳業猶唾涕
仙人在何許.高步凌北濟
壑松作糗糧.煮石當酒醴
千載邈高風.仰望首重稽
