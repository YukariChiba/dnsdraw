四海王信州.志氣老益壯
家學九夷聞.人物萬夫望
若使在廟堂.天下無怨曠
胡爲一葉舟.也泛閩溪浪
顧余真斷梗.江淮付摇漾
逢人輒傾倒.涉世無隄障
既念越人瘠.仍欲鄭聲放
斥下九天來.宜似幽怪長
邂逅忽相逢.琥珀傾新釀
大急賡歌詩.胸臆賴舒暢
我語無餘韻.日書甲乙帳
得君驅鰐手.不憂潮陽瘴
三年去國心.海隅日悽愴
東家久不燔.稚子將無餉
詩成皆置之.萬事吾不仰
那復思重裘.區區欲止謗
明朝更可人.芒鞋窮好尚
遥知翠微中.高談得縱儻
至樂麯糵間.虛名鐘鼎上
輕重不須論.杯行且酬唱
