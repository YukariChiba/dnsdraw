百年半羈棲.輕與故山別
回首千萬峯.飛雲不可越
弭棹濠上亭.非鄉愴時節
朝號迥野風.夜聽孤舟雪
濕薪無煖焰.濁淚共明滅
癡坐增灑然.何以慰清絕
斯時咏君詩.心抱益澄沏
未從觀魚莊.先得馭風列
荆玉出此邦.誰獻復誰刖
山川漫奇麗.文物久銷歇
君詞吐白虹.神寶疑不沒
我欲賡餘思.景好句逾拙
如逢勾漏令.未得丹砂訣
萬里煙雲開.揚舲及明發
荆山自茲遠.雲濤渺天末
兩地見梅花.相思不同折
