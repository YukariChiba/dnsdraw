氤氳蟠巽隅.崢嶸干斗魁
蕪城佳氣緬.茂林朱檻開
竹月靜蔭扃.松風綠摇盃
開軒清流度.隠几遙山來
恪公昔優游.弭節此裴回
言念平生容.翻然九泉哀
張老頌趙寢.雍門悲孟臺
歌榭奄凝塵.燕閣鬰生苔
侈靡一轉盼.金碧復成埃
獨無不忘者.安用爾爲哉
恪公古遺直.勁氣騰九垓
豈惟甘棠愛.將與故國偕
傳家有元凱.上客盡鄒枚
聊興勝士想.愧無能賦才
