文學秋天遠.郎官星位尊.伊人表時彥.飛譽滿司存.
楚席光文雅.瑤山侍討論.鳳詞淩漢閣.龜辯罩周園.
已陪東嶽駕.將逝北溟鯤.如何萬化盡.空歎九飛魂.
白馬西京驛.青松北海門.夜台無曉箭.朝奠有虛尊.
一代儒風沒.千年隴霧昏.梁山送夫子.湘水吊王孫.
僕本多悲淚.沾裳不待猿.聞君絕弦曲.吞恨更無言.
