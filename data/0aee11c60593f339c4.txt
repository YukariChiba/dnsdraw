少小尚奇偉.長年病莫興
折腰仕五斗.詎敢論好憎
居然畏罪罟.局如履春冰
每懷鷹隼翮.韝上看鋒稜
追随縉紳後.糠籺雜肴烝
泮宫天下士.藉甚得儒稱
巍巍衆峰上.跛足豈易凌
朝廷重薦延.拔茅餘空塍
公孫富經術.非子誰能勝
坐見萬頃波.甖缶汲逾澄
沛然下膏澤.蓊若朝雲升
勿云歎留滯.青史他年登
