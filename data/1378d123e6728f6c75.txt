大梁有公子.洛陽有游俠
昔時意氣相憑陵.不問興亡事栽插
栽紅插綠鬭青春.春風與開春雨颯
兩都富貴不相殊.走馬尋芳何合雜
只聞年少競爭先.摘葉嗅花身更捷
安知遺愛舊留守.馳獻百葩光浥浥
尚書最重歐陽公.盈盤分去蜂偷獵
但能爲樂飲醇酒.何必署名黄紙牒
翰林職清文字稀.不比外官煩應接
曩公爲花曾作譜.端相用意隨蝴蝶
擬王擬妃姚與魏.歲歲年年千萬葉
獨將顔色定高低.綠珠雖美猶爲妾
從來鑒裁主端正.不藉娉婷削肩胛
舊品既著新品增.偏惡妬芽須打拉
嘗憶同朋有七人.每失一人淚緣睫
唯我與公今且存.無復名園共携榼
公因尚書戴紅紫.白髮欺公生匼匝
磨墨揮毫興不衰.作詩坐使劉曹怯
副本能傳幸一觀.口誦舌摇徒囁囁
