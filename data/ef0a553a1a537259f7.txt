昔從大小阮.日爲林下游
酒熟無孤斟.詩好不易酬
形影一參商.書問缺置郵
渇聞盛德事.仰止東家丘
大阮今養高.譽望老更收
小阮遂長往.歲月已載周
人生一世間.所重惟交遊
而我憂患餘.身事良悠悠
阿戎遠來過.整整儀矩修
話言極敦篤.道舊何綢繆
蕭寺夜寒深.風雨鳴颼颼
秉燭如夢寐.惝恍一夕留
明發又告别.行色不堪憂
贈言加餐飯.心折涕泗流
