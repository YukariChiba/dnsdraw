紫巖護川陝.號令賊膽寒
客有屏山劉.萬甲胸中蟠
石湖牧參井.遨頭黄金鞍
亦有山陰陸.春風迸詩肝
主翁西清老.羽扇元戎壇
莫府若而人.眼底缺未完
顧予書生耳.外强苦中乾
從軍十年事.未有半策干
征笳蘆葉脆.戍角梅花殘
凄凉郾城月.想像李與韓
獨鶴發深省.連雞激長嘆
中原氣猶愴.眉作醉裏攢
君詩遠寄似.語出秀可餐
論事極痛快.得之夢魂安
御蜀知有法.水曲鳴和鸞
