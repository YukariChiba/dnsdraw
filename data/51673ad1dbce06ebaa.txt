茲辰孟春夕.芳意二分在
登臨愧成晚.倏忽朝晡改
樓欄带棲鳥.野色半蒼黛
花圍郡園夜.柳暗陂塘外
昏鐘四簷雨.懸燈澹予對
瓶梅書帙亂.茶樹窗紗礙
披文到韋集.神賞希唐代
爐烟起寂寞.至味久不壞
妻眠稚無擾.斯境非凡會
於時暫得我.真浄青蓮界
蚩蚩競物欲.宵寐猶憎愛
誰知屢空者.庶遠樊籠害
