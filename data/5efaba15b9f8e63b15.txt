連雲之觀何寥廓.碧瓦危侵天一角
深排柱礎貫九江.返掛簾鉤吞五嶽
風檣北去烟溟溟.雁陣南飛秋漠漠
白衣每從欄下回.金盆正在簷前落
蔡公書榜妙入神.劍戟縱横挫矛槊
主君自是蓬萊仙.分符暫與民同樂
卷舒當爲天下霖.一釣能令六鼇躍
滕王庾亮爾何人.回視規模太卑削
我從姑孰飛輕舟.欲陪珠履登斯樓
與公酣歌相獻酬.蘭亭俗飲安足求
手搖麈尾拂斗牛.爲君千載揚風流
