作吏無好懷.寧食三年艾
甚陋吾安之.所隸乃都會
文書如駡奴.吞噫不敢對
兩眉或小伸.獨有公等在
交臂露肝膽.不復事容態
月沼分賸馥.風軒共晴快
家餐聽相挽.盤筯及筍菜
但苦王事迫.數離每增慨
豈非造物意.物莫能兩大
况自摻裾別.至今胸憒憒
歸來未黔突.日月倏逾邁
書往得奇報.已恐責留債
丈夫志遠者.遑卹吠所怪
醉眼天不入.一飽真細碎
插貂與扶耒.此理本相代
持以敦薄夫.是事付我輩
