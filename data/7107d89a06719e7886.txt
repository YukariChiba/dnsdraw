甚矣吾衰矣.懷哉予歸哉
雀蜃不能化.何用充海淮
王郎東魯秀.玉質離氛埃
青絲絡白馬.嘯吟浮玉隈
餘子錄錄耳.誰敢相朋儕
一朝款柴戶.嚴若問子來
又疑蒙穀士.汗漫期九垓
嗟我晚聞道.可人常永懷
亂後苦契闊.襟抱無由開
常深越鳥志.自靦莊櫟材
感子慰離索.駕言且勿催
人生駒過隙.髮白不再孩
雞鳴舜爲善.犬放軻所哀
文字乃其閏.末俗供驩咍
朂哉聖賢事.充此天降才
贈言愧斐率.過此誰能裁
