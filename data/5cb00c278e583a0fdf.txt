宿羽同夜林.天明各分飛
人生塵土內.別易會合稀
我自錢塘來.君從宣城歸
初喜望顔色.昔癯今似肥
細視久乃覺.翛然不勝衣
老至故當爾.閒心厭塵鞿
戶門豈可忽.仕宦未爲非
邇來三徑荒.園花減芳菲
政坐行作吏.耕稼始願違
子婿環我前.設席燈燭煇
邃廡考畫鼓.崇盤薦瓊蕤
友道比衰喪.聞客扃重扉
獨此意不然.壺倒觴屢揮
酒醒日已出.行行穿山圍
回首重回首.晴川渺煙霏
