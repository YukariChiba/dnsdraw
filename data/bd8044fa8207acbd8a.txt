誰剪蒼龍髯.種之水邊石
不與草爭春.四時挺幽碧
余心具靜觀.而愛此正色
一朝移香根.古瓷手親植
疏之以泠風.沐之以甘澤
得此伴閑身.凡花何足惜
呼童汛浄室.寘彼芝蘭側
如參物外人.利名念俱釋
如親詩中仙.冷澹趣相得
人物本一體.清濁霄壤隔
物以類而聚.人於交貴擇
人爲物之靈.詎可乏真識
