室如蝸牛廬.氣若炊飯甑
身無六尺長.當午意已病
今朝忽破顔.夥此佛宇盛
長廊引雄風.爽氣回秋令
老僧喜客來.簟竹鋪綠浄
書生苦易足.妙興發觴詠
枯棋響雷雹.新唱雜雅鄭
放懷百念空.縱飲雙瓶罄
我衰本蒹葭.玉樹紛照映
忽驚涉瀛洲.驟喜陪鶴乘
日昳尚躊躇.欲去不忍徑
歸來掩關卧.汗雨復流脛
賜沐幸許休.命駕何妨更
