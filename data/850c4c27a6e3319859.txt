淵淵西土.惟天之府
昔際大吏.以貙以虎
不寬如之何.民亦仇止
不儉如之何.人亦悴止
有羨其輸.有豐其橐
左公右卿.則覬我得
厥佐聯聯.乃翼乃前
嗟我君子.則噤不言
戾極而傾.疾用不寧
既殛既鉏.伊我皇明
皇曰西土.惟我有痌
其守自今.惟寬儉是庸
格其難頑.慰其嚬呻
皇言載恩.侯心載仁
孰是遠斯.而不率馴
瞻彼江梁.我民我阜
惟皇之德.惟侯之守
敢耻于詞.以詔不朽
