建鼓求亡子.原非入耳歌
除去綠綺塵.水深山峨峨
滿堂悅秦聲.君獨用此何
平分感秋節.空闊湛金波
定夜百蟲息.高論聽懸河
執攬北斗柄.斟酌四時和
破屋仰見星.得子喜且多
危柱無安絃.野水自盈科
成道在禮樂.成山在丘阿
收此桑榆景.相從寄琢磨
開懷溟海闊.百怪出蛟鼉
閉藏願自愛.驚人取譴訶
