大江東南流.鼓柁江水上
薄遊五松山.獲見謫仙像
嗚呼天寶間.治亂如反掌
兵戈暗中原.豪傑多長往
謫仙當此時.逸氣隘天壤
脫身來江東.縹渺青霞賞
作詩幾千篇.醉筆籠萬象
迄今有遺祠.識者共瞻仰
嗟予豈後裔.愚拙誰復尚
珥筆玉殿螭.謫官閩嶺瘴
荷恩許生還.冒險理歸槳
於焉覿仙風.足以慰遐想
願言繼清芬.何由揖英爽
