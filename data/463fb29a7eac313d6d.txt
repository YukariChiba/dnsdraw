何年誤認貙作熊.力小知薄當戎衝
級夷蕃拔牖戶破.至今風色長如冬
去年推轂以授公.單車飛度雙劍峰
風稜犖犖膽氣雄.臨淮軍壘足跡重
夜起攬衣瞻井絡.鑄鐵不知經幾錯
朅來談笑上紋楸.龜頭局中虎口著
誰將輿柴誤戰塵.天戈一揮如砥平
濯征玁狁威蠻荆.捷書夜上白玉京
考成軒戶適茲日.一吐十年胸怫鬰
看詩又覺饒餘力.要殄餘憂寬旰食
書生喜極還太息.天下憂端尚非一
經營分表竟何益.盍護本根保成勣
