雲過秋天亂擘絮.風透秋窗遺剪刀
客衣難禁如此候.離家失侶徒呼號
肌骨癯然病易入.況復加以思慮勞
行來行往失神雋.蟄此何殊懸壁猱
莎底促織聲更苦.唧唧唧唧聲轉髙
闌檻謾爾寄清足.石階半落埋蓬蒿
無人洗竹起荒翳.脆竿蠧葉纒薜荔
繁陰不密絕午夢.安得清風襲襟袂
摧殘其來亦已久.心欲扶植茫無計
鈎簾癡坐空搔首.直睨秋雲割新霽
雲捲雲舒天自空.風生風止窗且閉
未暇冥搜清足吟.鄰園老鶴傳孤唳
