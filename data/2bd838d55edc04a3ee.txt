男兒一片萬古心.滿世寥落無知音
今朝見君握君手.大笑浩蕩開煩襟
携尊下馬清谿側.脫略寒溫忘主客
何處閑雲海上來.爲我山邊起秋色
自顧沈迷類蜀莊.愛君才術過馮唐
座中然諾兩相許.一飲不覺連百觴
下悲世事及危亂.上話古昔窮興亡
高歌未斷唾壺缺.起視落日神飛揚
挽君不留惜君去.恨不移家近君住
人生行止皆由天.我輩豈得長相聚
風塵澒洞一回首.歲月易失紅顔暮
離心一夜誰得知.萬里驚濤浩東注
