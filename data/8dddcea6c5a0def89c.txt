慕君才行美.風義亦倜儻
在遠恨未逢.既近不屢往
非以近爲輕.恃易遂成曩
倏爲東牟守.別我駐征鞅
又作千里遥.依然復懷想
昔聞之罘山.秦碑元有兩
一存東頂中.一在西頂上
篆實丞相斯.缺剝不可倣
願言試歷覽.聞見欲以廣
海晴望石橋.神仙事惝怳
始皇安得長.陰怪役罔象
橋斷水無涯.焉知有方丈
邇者地出金.發掘懷沃壤
良民皆逐末.茲事誰用長
凡爲二千石.唯在勸耕紡
幸君經術高.教化人所仰
