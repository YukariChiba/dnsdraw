湓江萬朵真藍潑.寒空翔舞狂如活
白龍擘開蒼翠飛.爛銀鱗甲千尋發
舂巖觸石聲震山.金石谼洞奏深壑
野風吹斷蒙山雲.松端彷彿遺樓閣
中有道人如嬰兒.頽然一身無所爲
而今妙譽走天下.衲子向風爭奔馳
自嗟匏繫天一角.睫交去夢渺難追
何時再拜覲珠玉.激昂吐我胸中奇
上人今向山中去.明年應到雲生處
紫霄峰下如相逢.持我此詩煩寄語
