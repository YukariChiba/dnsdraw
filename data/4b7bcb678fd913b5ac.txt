癭牀空默坐.清景不知斜
暗數菩提子.閑看薜茘花
有情惟墨客.無語是禪家
背日聊依桂.嘗泉欲試茶
石形蹲玉虎.池影閃金蛇
經笥安巖匼.缾囊挂樹椏
書傳滄海外.龕寄白雲涯
竹色寒凌箔.燈光靜隔紗
趁幽飜小品.逐勝講南華
莎彩融黃露.蓮衣染素霞
水堪傷聚沫.風合落天葩
若許傳心印.何辭古堞賒
