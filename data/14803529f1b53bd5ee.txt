有客隠華山.學道忘歲月
靈苗生絕壁.光景中夜發
劚根食之盡.倐爾換金骨
通籍虎豹閽.日預通明謁
緑章奏封事.誤字坐責罰
後身幸不忘.去日苦飄忽
白首三入朝.未省及黔突
方逃申公鉗.已取卞和刖
福微不盈眥.罪衆幾擢髮
上天豈憐之.寸步使屢蹶
拔其利欲根.還之山水窟
洗心謝宿愆.世事等閩粤
