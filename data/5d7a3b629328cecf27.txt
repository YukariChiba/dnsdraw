歡常以飲合.歡意則非外
今吾二三子.共此西軒會
主人吾儒秀.言與二雅配
酒行倡大論.文字略瑣碎
上言評人物.要當本諸內
下言譏爲學.不以滿自概
唐之衆詩人.區別各異派
一經君子評.斂鑿棄秕糒
予曰吾聖俞.名足通後代
答我文如韓.尚有六經在
况吾何所立.聞譽若抱躉
聖俞善誘掖.斯語不無戒
意欲令吾曹.事業進以大
我雖頑無能.聞此亦健快
呼觴滿自引.不畏坐客怪
歸來書短篇.聊以記所佩
