共君相別三四年.巖巖瘦骨還依然
唯髭比舊多且黑.學術久已不可肩
嗟余老大無所用.白髮冉冉將侵顛
文章自是與時背.妻餓兒啼無一錢
幸得詩書銷白日.豈顧富貴摩青天
而今飲酒亦復少.未及再酌腸如煎
前夕與君歡且飲.飲纔數盞我已眠
雞鳴犬吠似聒耳.舉頭屋室皆左旋
起來整巾不稱意.挂帆直走滄海邊
便欲騎鯨去萬里.列缺不借霹靂鞭
氣沮心衰計欲睡.夢想先到蘋渚前
與君無復更留醉.醉死誰能如謫僊
