夜半風撼山.苦雨歇初曉
高峰吹成冰.草樹葉盡縞
行行入雲中.稍稍臨木杪
恍疑天宇近.漸覺溪溜小
挺身陵絕頂.夐與人代杳
篁竹互蒙籠.岡巒亘縈繞
乃知七閩境.如此平地少
攻擊固其然.割據亦可考
始悟淮南書.鋪陳苦未了
右顧遠中原.前瞻臨嶺嶠
邊馬猶亂華.淮濆尚雲擾
故鄉豈不懷.甘心混蠻獠
九夷儻可歸.吾願從高鳥
