幽人誰與娛.作堂面溪灣
堂中有山色.朝暮來雲間
正作杜老狂.頗異韓子奸
超然物外景.便覺非人寰
登臨得遐矚.似破天壤慳
詩成隠几笑.溪山亦開顔
繚繞明鏡中.參差峨髻鬟
苦無俗客語.但聞鳥間關
出門曳藜杖.頼有此往還
虛名兩蝸角.自鬭觸與蠻
時平衆賢聚.君胡得長閒
會從車騎出.勒石燕然山
正恐萬里塗.高轅不容攀
