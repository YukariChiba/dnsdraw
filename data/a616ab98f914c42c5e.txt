大厦開朱明.物態豐且碩
薰絃發新奏.生意轉無極
間氣清而和.融結賦有德
碧梧挺幽榦.曠度漫九澤
富哉學古胸.仁義供服食
渾樸希世珍.外溫而內直
驊騮開道路.聲光日斯赫
九關通籍初.南來墜雙舄
片心清徹底.杯水餞泥軾
京兆入幕賓.去天不盈尺
佳最入聰纊.行行陟文石
邕爲五管雄.地控西南域
專閫難其人.弄印無以易
袖却經綸手.天邊樹牙戟
猩獠叢篁中.深棲而屏息
夜月照銅柱.警囊聲寂寂
邊人解带卧.危地成樂國
屏風御墨鮮.早晚來召驛
媿我樸樕才.潦霧甘遠役
題坐遇知己.孤根費培植
崧高生申甫.好語諠井陌
碧油塞雲端.阻莫陪賀客
歌詠淇奧詩.清脩如圭璧
他年玉班頭.蒼髯而赤黻
