百花巖上仙人住.巖下爲州山水聚
白頭青冢南北人.倒影沈沈獨懷古
倚欄把酒與誰同.况是使君爲獻主
應喚漁舟疏葦中.旋膾游鱗落紅縷
秘書座上最軒昂.能共春雲爭態度
紅衣带月今何處.幾轉春殘掩朱戶
飛船送客空斷腸.梁塵漫落聲中句
虛白亭前湖水閒.忽爲霓裳起思慕
出門沙土亂如雨.薰風吹夢天南去
