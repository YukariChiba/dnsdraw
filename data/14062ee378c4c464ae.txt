先王有經制.頒賫上所行
後世不復古.貧窮主兼并
非民獨如此.爲國頼以成
築臺尊寡婦.入粟至公卿
我嘗不忍此.願見井地平
大意苦未就.小官苟營營
三年佐荒州.市有棄餓嬰
駕言發富藏.云以救鰥惸
崎嶇山谷間.百室無一盈
鄉豪已云然.罷弱安可生
茲地昔豐實.土沃人良耕
他州或呰窳.貧富不難評
豳詩出周公.根本詎宜輕
願書七月篇.一寤上聰明
