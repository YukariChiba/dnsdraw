衰翁七十五.猶有身世憂
暑不辦寒計.朝始爲夕謀
海若挾風伯.掃蕩數十州
錢塘幸而免.湖已入城流
吾雖偶不死.生涯殊苟偷
米價不少減.錢刀何所求
長女亡六載.次女病未瘳
假使即勿藥.嫁奩將焉籌
五男喪其幼.餘皆隠林丘
憶昔年十五.七月辛丑秋
郡治及祖居.一夜灰鬰攸
倏忽六十載.將無墜箕裘
僥倖登一第.患難何其稠
濱死者累矣.尚存鏡中頭
行善叢謗議.施德招冤讎
久已致其仕.此生行且休
半飽半饑間.陳粟虀一甌
鼎食拚鼎烹.吾非斯人儔
萬事不如意.自取何怨尤
折腰復仰面.舐痔而封侯
何如醉茅柴.霞外鼾鼻齁
