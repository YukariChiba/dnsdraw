秋風吹細雨.蕭然濯炎熾
老夫疾頓平.甘食仍熟寐
春物財幾何.摇落已復至
昔人喻死生.謂若屈伸臂
愚公顧不靈.白首沒榮利
嗟予幸學道.了此直差易
三拜散人號.退志獲早遂
弦歌萬二千.盡力不能祟
瘦驢骨可數.渺渺入空翠
霜蟹初把螯.絲蓴小添豉
平生笑巨君.老嚙乾肉糒
異味幸滿前.萬事付一醉
