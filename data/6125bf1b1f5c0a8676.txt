脩竹不知數.雲藏小渭川
亭沼經營初.觀者日駢闐
耆舊爲我語.中有一龍淵
時時見怪象.吐氣如長烟
漁人或艤舟.樵牧不敢前
兹實總角時.耳聆父老言
相攜示其處.止水涵青黫
沈沈不見底.似有蛟蛇蟠
我時心語口.龍豈居其間
江湖非不廣.而此棲蜿蜒
有無未可知.疑信空相傳
皇天儻困汝.時至須騰騫
滄溟可以家.一徙窟宅慳
變化作霖雨.滌蕩驕陽愆
