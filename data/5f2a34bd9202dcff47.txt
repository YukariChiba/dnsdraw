夜鏡隱白髮.朝酒發紅顏
可憐假年少.自笑須臾間
朱砂賤如土.不解燒爲丹
玄鬢化爲雪.未聞休得官
咄哉箇丈夫.心性何墮頑
但遇詩與酒.便忘寢與餐
高聲發一吟.似得詩中仙
引滿飲一醆.盡忘身外緣
昔有醉先生.席地而幕天
于今居處在.許我當中眠
眠罷又一酌.酌罷又一篇
回面顧妻子.生計方落然
誠知此事非.又過知非年
豈不欲自改.改即心不安
且向安處去.其餘皆老閑
