帝城皆劇縣.令尹美居東.遂拜趙張下.暫離星象中.
擁歸從北闕.送上動南宮.舉起盆中日.驅行草上風.
不驚盧犬吠.漸見夏台空.紫禁黃山繞.滄溟素滻通.
封疆親日月.邑裏出王公.逐盜千門啟.興祥五稼豐.
胥徒迎曉集.賦稅共秋終.條教關天道.歌謠入聖聰.
土膏寒麥覆.人海晝塵蒙.廨宇松連翠.朝街日散紅.
文場新桂茂.粉署舊蘭崇.留客把盈爵.抽毫詠早鴻.
前騶潘嶽貴.故里邵平窮.勸隱蓮峰久.期耕樹穀同.
鳧飛將去葉.劍氣尚埋豐.何必華陰土.方垂拂拭功.
