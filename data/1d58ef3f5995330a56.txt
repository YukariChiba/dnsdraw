石公神仙狂.脫落隠詩酒
餘情到翰墨.落筆聞宇宙
崢嶸龜山殿.風雨梁棟舊
煌煌三佛榜.鐵柱貫金紐
開張宮室正.渾實山嶽厚
井水駭龍跧.螘封觀驥驟
欲知分毫初.一釂盡數斗
墨池氈作筆.神運不知手
從容解牛際.蕭散善刀後
古來精絕藝.所貴神氣守
嗚呼渦水側.爽氣一培塿
微工付浩劫.念此終銷朽
乾坤一大幻.妄計金石壽
惟有龕中人.吾生茲稽首
