溫溫士君子.令我懷抱盡.靈芝冠眾芳.安得闕親近.
遭亂意不歸.竄身跡非隱.細人尚姑息.吾子色愈謹.
高懷見物理.識者安肯哂.卑飛欲何待.捷徑應未忍.
示我百篇文.詩家一標準.羈離交屈宋.牢落值顏閔.
水陸迷畏途.藥餌駐修軫.古人日以遠.青史字不泯.
步趾詠唐虞.追隨飯葵堇.數杯資好事.異味煩縣尹.
心雖在朝謁.力與願矛盾.抱病排金門.衰容豈為敏.
