與君陶唐後.盛族多其人
聖賢冠史籍.枝派羅源津
在今氣磊落.巧僞莫敢親
介立實吾弟.濟時肯殺身
物白諱受玷.行高無污真
得罪永泰末.放之五溪濱
鸞鳳有鎩翮.先儒曾抱麟
雷霆霹長松.骨大却生筋
一失不足傷.念子孰自珍
泊舟楚宮岸.戀闕浩酸辛
除名配清江.厥土巫峽鄰
登陸將首途.筆札枉所申
歸朝跼病肺.敘舊思重陳
春風洪濤壯.谷轉頗彌旬
我能泛中流.搪突鼉獺瞋
長年已省柁.慰此貞良臣
