君爲九江行.意有風雨快
維舟玉溪畔.未割故人愛
停杯一問我.請以所聞對
九江萬事好.賞詠看前輩
巖巖匡俗廬.頂踵極高大
其中藏曲折.願勿遺瑣碎
煙波湓浦游.風月庾樓會
以兹供筆硯.安得有蕪累
矧君著幽禪.直欲入三昧
飽參山南北.毋問人顯晦
歸來亦何云.聖處果何在
要知方策間.即有文字外
我今如是說.初不墮荒怪
屋漏實臨之.斯言尚無愧
