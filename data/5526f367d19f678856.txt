但酒勝如水.但花勝如草
小廊曲通幽.竹椽亦良好
止齋十數間.足以便衰老
簷低遠風露.地窄易汛掃
淺溪浮薄觴.短屏糊舊稿
著書僅玄易.過客多韋縞
於中榜退思.誰其諒深抱
吾思亦已晚.吾退盍更早
懷哉彭澤令.仰止商山皓
維淵有潛龍.維岳有藏寶
煌煌暮春堂.三字落穹昊
昭回際南極.鎮撫及東島
胡然乃在斯.夙夜懼不保
鬼神無世情.呵護必有道
