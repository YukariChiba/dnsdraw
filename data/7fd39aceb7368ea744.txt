昔者杜老夜聽許十詩.爲言風騷共推激
如何汗青失其傳.覽杜集者爲許惜
我曾得倡和之巨編.暗中驚喜拾拱璧
泰岳之後無虛人.宗派元自一家出
馳筒往返者誰歟.雲岫先生詩巨擘
文鸞彩鳳迭應酬.響撼翠梧徹金石
血駒紫燕爭追馳.容與蟻封中徐疾
留卷把玩不忍歸.痛快差類愈頭檄
應知至寶疇敢私.天下有目皆願識
刊之堅梓廣流行.作我縣齋大奇特
詩名要與宇宙齊.豈比五臺詩卷逸
自從秋孟授鋟工.跂予望之朝連夕
