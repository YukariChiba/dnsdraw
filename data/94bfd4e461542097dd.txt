天意恢炎歷.星躔降昴精
典刑存大雅.領袖屬名卿
出入三朝舊.青冥萬里程
磨鉛周太史.視草漢承明
詞采今宗匠.艱危急老成
邃旒方側席.高纛尚專城
卜築鄱陽外.懸弧晉水清
先君桃李蔭.比屋袴襦聲
晝永黄堂夢.春晴綠野耕
日邊稽召節.幕下及稱觥
盛業期伊呂.脩齡頌老彭
一麾難久借.四海欲休兵
