皇極建五福.筮得一曰壽
人間最殊特.何者出其右
持以奉君子.數量未易究
樂哉仁者靜.克享本天授
况復湖海豪.不在曹劉後
良玉市有賈.韞匵敢輕售
用大古所難.跼縮萬牛脰
巨鏞當簨簴.欲振待洪扣
乘槎到叢霄.下士逮圭竇
藥物固滿簋.驥子亦盈廐
弦歌美遥夜.圖史樂清晝
養高知道腴.思苦坐吟瘦
淫蛙不停響.老鳳合伸咮
想當吟酣時.俗駕不得簉
廣居與正位.自有不須僦
一篇薦蔬筍.三舍避衮繡
桂玉破官舍.芝蘭茁瑶甃
莫訝分符速.正恐傳衣驟
歸來黄金甌.名氏得先覆
看鏡了心期.一笑丹砂就
