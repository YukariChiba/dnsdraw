少年喜讀書.偃仰在方床
不知晝日勞.常愛秋夜長
炯炯戶牖明.翳翳燈燭光
我樂自有趣.驊騮步康莊
道學貴深思.千古浩無方
投機踐聖域.所戒怠且狂
常鄙小人儒.不能志軒昂
蹈襲已陳語.何爲浪皇皇
爾來四十歲.鬢髪已如霜
回首念疇昔.此意殊未忘
曲屏倚方枕.可以寄彷徉
誨言示稚子.朝夕當此强
