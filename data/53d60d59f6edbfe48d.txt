薤露曲.薤露歌.人生如露可奈何
如公九十鬢皤皤.有子百世名不磨
排姦直氣貫羲娥.教忠蜚奏金鑾坡
制書內出特旨褒.魚躍白金緋染袍
徑阪之門道日高.葵藿園中翁共哦
諸孫玉立春室和.生事以禮踰牲牢
公從諸仙遊欄柯.送車千兩山之阿
鴻章伐石質參軻.百年似此勝人多
翁歸如蛻兒悲號.團欒一散頃兮俄
門人從今廢蓼莪.事親無足可奈何
事親無足可奈何.薤露曲.薤露歌
