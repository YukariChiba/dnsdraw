洞天有別雲.福地無凡土
嘉名此兼擅.靈氣適專聚
峰巒互重掩.雲霧自吞吐
飄然乘泠風.一瓣謁瓊宇
住山老黄冠.迎客琪樹午
魚魚美少年.華裾集齋鼓
往者修鍊人.飛昇接高武
爾來何寂寥.山川亦今古
甲第擬王侯.億萬富倉庾
所以氣體移.學道不精苦
吾聞郭許儔.卓庵老林莽
終日對白雲.餐松飲石乳
