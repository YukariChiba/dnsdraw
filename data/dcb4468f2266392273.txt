湛湛碧井水.其上有梧桐
春隨井氣生.白花飛濛濛
曉枝滴甘露.味落寒泉中
結實待瑞羽.歲晚半枯空
桐既無鳳皇.井豈潛蛟龍
乃知至神物.未易令人逢
當時集潁川.偶值黄次公
次公入爲相.此鳥曷不從
遂使神鶡雀.竟用奇怪窮
我言非毀古.欲遵平直蹤
我願二千石.但使德化隆
有桐鳳不來.於桐無愧容
有鳳政不舉.於鳳何爲崇
答君桐花篇.聊以發我衷
