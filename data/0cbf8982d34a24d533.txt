駕言適東野.聊以慰離索
攝齊甫升堂.開尊隨命酌
芳鮮羅果羞.珍重如宿約
主客成五人.爽氣涵秋嶽
風生雄辯豪.舂容笑語狎
曲徑行委蛇.幽亭恣盤礴
團團駢翠樹.一一耀丹萼
葳蕤花四出.氤氳香徧達
方恨負清賞.不料此行樂
有女嬌婭姹.有子見頭角
舉醆競屬賞.此情尤不薄
英英晚節叢.芳意滿籬落
載酒儻重來.應無爽宿諾
