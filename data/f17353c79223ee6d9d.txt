子雲吞白鳳.遂吐太玄書.幽微十萬字.枝葉何扶疏.
婉孌猛虎口.甘言累其初.一睹美新作.斯瑕安可除.
昔竊不死藥.奔空有嫦娥.盈盈天上豔.孤潔棲金波.
織女了無語.長宵隔銀河.軋軋揮素手.幾時停玉梭.
洞房三五夕.金釭凝焰滅.美人抱雲和.斜倚紗窗月.
沈吟想幽夢.閨思深不說.弦冷玉指寒.含顰待明發.
朔雁銜邊秋.寒聲落燕代.先驚愁人耳.顏發潛消改.
凝雲蔽洛浦.夢寐勞光彩.天邊無書來.相思淚成海.
