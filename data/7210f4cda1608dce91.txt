廛居遠囂塵.市隠渺湖海
閑窗理書卷.樂事供戲綵
蕭然萬慮忘.恬爾四時改
青山滿郊園.未省費錢買
客來笑迂拙.我乃厭機械
今朝起遨遊.歡意與天會
光風挾霽月.璇宇掃氛靄
茲游發吾舅.慫恿及流輩
扁舟凌湘波.步屧更東邁
名園展良覿.珍賞皆勝槩
松筠矗高節.花草足芳佩
化工自無私.物理欣有待
從渠春爛熳.壯我胸磊磈
招邀坐莓苔.取次列鮭菜
真成脫邊幅.底用見奇怪
酒闌發深省.事往憶初載
經營賦歸田.想像古賢宰
騎箕久汗漫.種木今猥大
安能耽燕翫.頗復念興廢
信美非吾廬.高興忽天外
歸來且長哦.它時續詩話
