雙鑾北狩淹歸轂.寂寞梁園春草綠
猶傳故老守孤城.官軍不到黄河曲
連雲樓櫓已灰燼.更倚窗扉防箭鏃
招兵太半出羣盜.繡䘿蒙衣屢翻覆
前宗後社力誅鉏.白刃如霜挂人肉
州橋燈火夜無光.夾道狐狸晝相逐
往時汴泗絕行舟.市糶十千塵滿斛
衣冠避胡多在南.胡馬却食江南粟
謀臣武士力俱困.海角飄摇轉黄屋
盤庚五遷方擇利.昆陽一戰何當卜
寧聞犬豕亂中華.漢祚承天終必復
夕烽明處望千門.孤臣祇欲吞聲哭
