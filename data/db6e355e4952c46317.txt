麥上場.蠶出筐.此時祇有田家忙
半月天晴一夜雨.前日麥地皆青秧
陰晴隨意古難得.婦後夫先各努力
倏凉驟暖繭易蛾.大婦絡絲中婦織
中婦輟閑事鉛華.不比大婦能憂家
飯熟何曾趁時喫.辛苦僅得蠶事畢
小婦初嫁當少寬.令伴阿姑頑過日
明年願得如今年.剩貯二麥饒絲綿
小婦莫辭擔上肩.却放大婦常姑前
