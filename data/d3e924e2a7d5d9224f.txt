聚散非一端.賢逸難兩遂
擁節北臨邊.安得久交臂
此行詎不遠.印瑞三且二
背劍車炙輠.徑秦驂舞轡
雄州乃劇藩.喉領塞南地
譯通老上庭.道係單于使
適館授主粲.乘韋交客贄
列戍儼趨風.諸將走咨事
應變君所長.立功今可冀
君家誠易知.世烈在青史
齊楚異姓王.陰鄧后家里
券字金對行.戟带霞交尾
濬源無近波.高峰本洪址
行矣勵壯猷.公侯當復始
