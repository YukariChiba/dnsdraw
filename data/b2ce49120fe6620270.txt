樗寮先生千載士.草木有誰同臭味
外無刀斧斫削痕.中有冰霜不老氣
紅紫紛紛滿上林.我自無心趁桃李
蘇秦張儀自縱橫.寵辱不驚魯連氏
梁棟峨峨入阿閣.我自無心爲杞梓
杜喬李固自黨錮.網羅不及徐孺子
故家喬木百世陰.有此孫枝能蔽芾
落去英華植本根.深培不朽聖賢事
犧尊青黄互翻覆.眼看世事如醒醉
願言善保丘壑姿.留取清風在天地
