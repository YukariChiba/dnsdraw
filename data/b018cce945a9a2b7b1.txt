膂力期方壯.功名付衆才
朝廷不能出.軒冕儻時來
賢者皆知此.勞生亦念哉
暮年均暇逸.末路忍低回
延閣通雲漢.東垣接上臺
老成宜鶴髮.絕足信龍媒
脫落經綸際.從容里地開
圖書收舊素.池籞就穿栽
松竹依陶令.兒童戲老萊
尚知南郡富.肯使少游哀
詎有東家問.端思齒杖陪
會爲三徑客.幽屏謝塵埃
