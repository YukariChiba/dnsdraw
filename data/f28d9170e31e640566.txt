弱歲抱衰病.掩關卧園廬
端居寡人事.永日惟對書
得花輒手植.生草每自鋤
最憐脩竹姿.擢幹青玉如
添栽歲歲廣.翠色滿窗疏
起坐一堂內.樂此不願餘
偶來從吏役.幽事日以疏
出門何所見.擾擾塵中車
素懷就湮沒.有恨不可攄
尚念祿仕微.欲返復躊躇
高賢侍天陛.文章冠嚴徐
迹雖臺省遊.志慕江湖漁
鳳皇覽輝下.阿閣正其居
顧惟蒿艾翮.分甘侶田鴽
因詩益自警.庶不忘厥初
