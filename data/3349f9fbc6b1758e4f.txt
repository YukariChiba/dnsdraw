松山雲繚繞.萍路水分離.雲去有歸日.水分無合時.
春芳役雙眼.春色柔四支.楊柳織別愁.千條萬條絲.
山川古今路.縱橫無斷絕.來往天地間.人皆有離別.
行衣未束帶.中腸已先結.不用看鏡中.自知生白髮.
欲陳去留意.聲向言前咽.愁結填心胸.茫茫若為說.
荒郊煙莽蒼.曠野風淒切.處處得相隨.人那不如月.
