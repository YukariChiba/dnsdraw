思我從網山.問道紅泉市
託翁自漁溪.餉我百餘里
數窮初值變.巢穴夜焚毀
我恰還君家.曉霜失行李
君家一物無.宦學吾請已
艱難全信義.勉强圖終始
三載客招提.饋遺無廢弛
薄莫聞叩門.奔走勞僕使
先生顧之笑.以我匹子美
他時誓作銘.自送此老死
新春方七十.行步追鹿豕
犀斜宿草多.惆悵餘一紀
幸有活頭顱.見君松竹比
屈伸隨變化.貧富休悲喜
人生飽諳曆.熟識興衰理
身佚心鎮愚.千歲焉用彼
