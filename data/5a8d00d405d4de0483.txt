碧海漾仙洲.驪珠外無寶
一岳倚青冥.羣山盡如草
君侯聖朝瑞.動只關玄造
誰云倚天劍.含霜在懷抱
誰云青雲險.門前是平道
洪民亦何幸.里巷清如掃
至化無經綸.至神無祝禱
即應炳文柄.孤平去浩浩
即應調鼎味.比屋堪封保
野人慕正化.來自海邊島
經傳髻裏珠.詩學池中藻
閉門十餘載.庭杉共枯槁
今朝投至鑒.得不傾肝腦
斯文如未精.歸山更探討
