作客歲月久.新春生白鬚
淹留竟何爲.閉戶猶繙書
今朝天氣佳.逍遥步城隅
初旭野尚晦.青草含露濡
好風如有期.微漪滿平湖
白日照原野.青山開畫圖
晴林峰外稠.壊塔煙中孤
山坳見修竹.游步得僧居
地偏蘭茝芳.氣暖夭桃舒
何年深宫姬.藁葬依浮圖
一往随化遷.豈復平陽車
顧之三歎息.不飲定何如
