鳥聲鳴春春漸融.千花萬草爭春工
紛紛桃李自繚亂.牡丹得體能從容
琱欄玉砌昇曉日.輕烟薄霧初冥蒙
深紅淺紫忽爛熳.如以蜀錦羅庭中
姚黄貴極未易睹.綠葉遮護藏深叢
露華膏沐披正色.肯事夭冶分纖穠
從來品目壓天下.百卉羞澀莫敢同
清浄老禪根道妙.即此幻色談真空
上人封植匪玩好.庶敬先烈存遺風
遨芳公子應未耳.且樂樽俎怡歌鍾
