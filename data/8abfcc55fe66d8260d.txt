吾友范文叔.家世岷峨州
忠純自性分.耿耿明月秋
朅來聲利場.況與造物侔
汲引如不及.不進不肯休
酸鹹性難齊.委曲能調柔
一朝善類合.人亦多君謀
或者以己量.謂君相比周
在我亦何感.太空雲自浮
俄然動歸興.瞥去輕于鷗
始知進退間.君子得自由
聖主羅衆俊.巖穴窮冥搜
何以斗大州.著我第一流
無人子思側.殷勤爲王留
謬當豹尾間.對此誠包羞
五馬豈不貴.吾非爲君籌
君儻知我心.毋忘天下憂
