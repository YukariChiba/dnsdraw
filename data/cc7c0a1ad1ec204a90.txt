河出崑崙墟.江出岷山底
涵涵受百瀆.滾滾經萬里
水惟準之平.而德鑑之比
離堆與砥柱.何事中流起
坐令平者傾.復使明者滓
臣門雖如市.臣心要如水
勿爲砥柱激.乃作天地紀
在家而有怨.惟舜處父子
在邦而有怨.惟旦憂室毀
夫豈忿慾哉.過是非天理
蕭曹貧賤交.隙自將相起
迄能除芥蔕.至死相推美
彼亦何所監.覆轍有餘耳
同時秦漢人.異趣百代史
