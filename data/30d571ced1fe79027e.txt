東家鼎烹矜大嚼.西家呼盧賽乳酪
肉食那知儒素風.似君臭味將無同
知我山齋少白粲.隨時易辦松花飯
佐食投筯毋乃饞.筠籠新掘來幽巖
封題遥寄四五尾.歆然解剝出肌理
和以芹根及薤芽.醯鹽澹著香無涯
黄虀脫粟絕滓膩.得此加餐檢殘笥
手把南華讀一過.詩思陡湧如春波
題箑酬君君莫笑.胸中成竹諧清調
