芍藥有國色.酴醿乃天香
二妙絕世立.百草爲不芳
先生絕俗姿.風味本無雙
年來悟結習.欲試安心方
天魔巧伺便.作計迴剛腸
多情開此花.艷絕溫柔鄉
道人爲一笑.正爾未易忘
呼童葺荷芷.擇勝開軒窗
啼鶑不愁思.遊蜂亦猖狂
百年顰呻頃.共此過隙光
朝爲春條綠.暮爲秋葉黄
把翫尚無幾.況以憂愁妨
願言秉燭遊.迨此春宵長
