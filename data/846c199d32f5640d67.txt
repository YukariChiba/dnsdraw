吏員務選才具良.不問他邦與吾鄉
珠金出産已足貴.蘭桂移根亦自香
諸君此行良不惡.居家何如宦游樂
季鷹曾憶松江鱸.士龍空歎華亭鶴
昔人還鄉苦不早.今人離鄉涉遠道
漁舟泛澤青茫茫.客衣吹霜白皜皜
朱甍結構井邑富.畫戟清閑官府好
紛紛刀筆心自厭.落落功名身未老
要看入海運大鵬.不恨出山成小草
