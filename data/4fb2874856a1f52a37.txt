長川抱空巖.春水三月深
有魚歲一來.瑣細如寸針
網魚聚乾腊.白艇爭分陰
與人作苞苴.囊紗走權門
人言投鱠殘.成魚只侵尋
豈有仙家庖.烹鮮赤刀砧
又言棄藥滓.入水成纖鱗
仙事亦渺茫.詎可窮本因
不知誰作古.遺禍今猶存
殺魚歲億萬.可易千黄金
僅令貴公子.醉嚼聊一欣
世俗自乃爾.仙人亦何心
