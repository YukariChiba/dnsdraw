令君督來期.書郵日旁午
世事不足論.清游乃先務
朝朝叩禪關.復此得浄宇
淺斟琥珀濃.細嚼銀絲縷
味雋問牛酥.軒高來燕乳
曲折溪屢橫.尖圓峰可數
萬頃喧桑田.一簇靜松塢
由來鏡中人.不殊草頭露
越主朝汴宮.蜀客盡吳語
剝蝕浄土碑.荒殘峽山路
桑梓如之何.誰能忘一顧
日詢錦橋新.三歎清流俯
