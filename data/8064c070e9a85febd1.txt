人言忠孝不磨滅.神物護持存水滸
千家陵谷幾變遷.此石不移自章武
本由黄帝古兵法.六十四以八爲伍
髯孫且懼仲達走.賊操遊魂何敢拒
刻銘沙石水底碑.教戰石存山下鼓
一片丹心天地間.萬世聞風猶禦侮
我來起敬凜如生.再拜一言公必取
瀼流東截陣圖前.寖隳城壁頹民宇
能安拳石止波流.願回瀼患思民撫
常使夔人知感公.踏磧年年弔千古
