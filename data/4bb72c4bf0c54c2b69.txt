七貴五侯生肯退.利塵名網死當拋.
黔婁寂寞嚴陵臥.借問何人與結交.
休把羸蹄蹋霜雪.書成何處獻君王.
嵩山好與浮丘約.三十六峰雲外鄉.
百萬僧中不為僧.比君知道僅誰能.
無家寄泊南安縣.六月門前也似冰.
兩鬢當春卻似秋.僻居誇近野僧樓.
落花明月皆臨水.明月不流花自流.
晉楚忙忙起戰塵.龔黃門外有高人.
一畦雲薤三株竹.席上先生未是貧.
