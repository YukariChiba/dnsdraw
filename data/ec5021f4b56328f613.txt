學農無年尤可待.學儒無成祇益餒
羨君終歲作書癡.聚室嗷嗷窮不悔
客來問計何所出.一飽自懸饘粥外
平生據案畎畝心.汗簡爲犂筆爲耒
蘗芽百氏草避耨.膏澤群經泉赴澮
日高洛誦烏鳥悅.夜半吳吟風雨會
世間粱穀何足道.開卷穰穰心欲醉
旅熏辟蠹防雀鼠.更繕巾箱築倉廥
古言樂歲生禮義.先見儒門消鄙悖
租符且免里正索.子本時容書客儈
東鄰有田多牛翁.日執牙籌親細碎
囷糧竟作誰腹飽.騎吏驚惶汗流背
此時畬齋談無事.峨冠正與周孔對
禮義適口即爲味.牛心菊苗皆可膾
我詩君意兩自知.且勿譊譊語兒輩
