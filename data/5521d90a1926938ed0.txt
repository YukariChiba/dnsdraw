密雲卷雨歸空山.暮林接翅昏鴉還
須臾水面明月出.滄江萬頃瑠璃寒
波平汗漫天無風.水光月色相爲容
臨流愛此無盡碧.乘月直下滄浪中
江心石出高崔嵬.水作鏡面無停埃
琉璃萬頃忽破碎.知是一葦橫江來
中流與月更媚嫵.湛湛無聲翠光舞
飄然長嘯順流下.櫂夫請留恐仙去
姑令結纜寒沙邊.月方正中光入船
洗杯索酒屬明月.今夕之樂寧非天
