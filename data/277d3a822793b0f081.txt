季桓心豈忠.其富過周公.陽貨道豈正.其權執國命.
由來富與權.不系才與賢.所托得其地.雖愚亦獲安.
彘肥因糞壤.鼠穩依社壇.蟲獸尚如是.豈謂無因緣.
展禽胡為者.直道竟三黜.顏子何如人.屢空聊過日.
皆懷王佐道.不踐陪臣秩.自古無奈何.命為時所屈.
有如草木分.天各與其一.荔枝非名花.牡丹無甘實.
