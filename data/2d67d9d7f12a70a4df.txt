元龍湖海士.豪氣卧大床
著書不療貧.仰面看屋梁
昔從諸老游.鬚鬢未老蒼
雄篇掩衆作.聲價如琳琅
謂當奏賦時.給札香案傍
不然如謫仙.布衣登玉堂
歲月忽已遲.驅車去潮陽
昌黎强項人.斷碑字字芳
當年駡佛表.正是護法章
大顛亦神奇.世豈有此郎
往者不可作.懷古多慨慷
有書寄新詩.無書勿相忘
善保千金軀.歲晚天雨霜
