執熱倦煩跼.駕言起宵分
隨川踏曉月.度嶺披朝雲
攀緣白石梯.拂拭蒼蘚紋
噴薄驚快覿.琮琤喜先聞
奇哉此精廬.眇然隔塵氛
諸公肯同來.定非俗子羣
永日坐清樾.短章策奇勳
慨然念疇昔.聯裾已荒墳
中路忘磬折.寸心謾絲棼
惟應泉石願.三生有餘薰
茲游獲重尋.十載心氤氳
他年訪舊躅.山靈莫移文
