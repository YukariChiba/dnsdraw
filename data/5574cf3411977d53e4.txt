燕公畫山水.名在能品中
至今筆墨欲飛動.妙處不與丹青同
巴陵六月風暴起.咫尺長江欲千里
魚龍變怪鮫鱷怒.細草長林恣鞭箠
斷雲卻掛懸石上.急雨正墮荒崖裏
想見行人弝檐時.亦有野店臨沙觜
漁子回頭嘆失色.霜女無言欣一洗
問公何處得此妙.長劍出匣須天倚
公不見簿書叢中塵埃多.歸思頗遭貧病魔
念今新涼江始波.如此萬水千山何
爲公試作吳興歌.更覓神仙張志和
