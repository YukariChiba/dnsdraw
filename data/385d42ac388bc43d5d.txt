元侯選勝重經營.地取圓心正且平
揆日募工踰再浹.創亭合樂落初成
面開西向緣忠孝.牓揭新封紀寵榮
隱隱湖山藏故國.漫漫煙水隔都城
低迷疊嶂回峰抱.繚繞芳叢列豔迎
臺上臨風共蕭灑.花間夢蝶助淒清
枕流小檻欹前沼.散綺幽軒接後甍
舊景周環如有待.夕陽偏照似多情
縈紆碧沚通潮浦.左右修篁拂畫楹
自昔甘棠雖足愛.會稽從此擅佳名
