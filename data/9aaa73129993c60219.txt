三峽占地嶮.風濤漲高秋
君還席未穩.忽理上水舟
潭潭御史府.登用第一流
持斧亦間遣.平反要分憂
岷峨接家山.民瘼不待求
身從日邊來.彈壓西南州
風煙亂老眼.轉覺詩語遒
平生補衮心.敢爲衣錦留
賦歸摩刀環.趣覲瞻前旒
會收巖壑姿.入綴鵷鷺遊
誰云蜀道遠.笑却萬里愁
灧澦漫如馬.莫作忠臣羞
