名山寺多占.此寺山尤名
妙雲鎮彌覆.層層結縵纓
日光晝微開.燦射黄金城
木老枝葉簡.水長音韻清
五峰如紺蓮.中有樓殿横
是必龍華宫.禪禪悟無生
一燈破羣暗.衆燈迭相明
紛空素葩墜.悲晚孤猿驚
予方困邅途.寓宿骨已輕
願言永棲此.讀盡寶藏經
顧盼適所適.了絕物外營
馬秣僕亦飯.奈何催北征
