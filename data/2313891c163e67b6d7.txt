陳侯氣飄飄.誰敢易挹酌
俊如摶風鷹.清如唳霜鶴
高懷落俗事.見者初駭愕
須臾發其有.珠玉隨洒落
浩然謝畦畛.誰不愛而樂
論交嗟我晚.玉手未暖握
別來星一周.庭竹再飄籜
洛陽誰知子.恐未免寂寞
崢嶸胸中氣.誰與發其鑰
知心古所少.獻厚報或薄
興懷每念此.中夜情抱惡
雖然千金璧.豈得常在璞
山城一尊酒.子去誰酬酢
高歌遣我思.長嘯觀寥廓
