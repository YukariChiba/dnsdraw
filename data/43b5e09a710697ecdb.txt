西山有尊者.秀出于稻麻
徧參居第一.諸佛素所嗟
錫聲來赤縣.被祴垂青霞
流出一切妙.普見大千沙
我法果無在.昧者茲有涯
是凡方是聖.歸正即歸邪
妄懷萬緣息.舉意千里差
有客謝病免.清辭春月賒
靜眠金粟室.厭坐馬融紗
觀化哂罨勒.自呼嗤鏌鋣
瞻言世外友.相期心不遐
揮斤郢匠室.流水子期家
披雲示駛月.拂果去空花
師嘆未曾有.君對無以加
清襟互默遣.所得非齒牙
層陰朋盍阻.坐久丹霏斜
涵毫泚仙滴.抒藻揚晨葩
