曾爲石壁遊.更借僧房宿
樓閣倚林腰.溪山醒塵目
敲門尋舊僧.清響應林谷
老僧不厭客.分我雲半屋
禪月豈後身.尚餘詩滿腹
疑我亦荀鶴.再與賦漢牧
汲井晝煮茶.洗鉢夜分粥
山空人語寂.邀我入深竹
獨抱無絃琴.不唱浮生曲
月樹影參差.風鳴聲斷續
翛然出塵表.身世轉幽獨
明朝出山去.無言笑相矚
江上石牛眠.秋草爲誰綠
