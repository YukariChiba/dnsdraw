陳子貧無居.東家借茅屋
達士寧羞貧.四方所居隩
平臺荔陰下.天匠資爾築
青分一畦蘭.綠種萬竿玉
幸遭文明運.志豈效孤竹
又非遠人音.欲以逃空谷
翛然置藤榻.示疾肖金粟
呪飯施諸鬼.夜半風肅肅
嗟予在羅網.未暇親杞菊
憂愁無端來.刀劍攪胸腹
渺思泛滄浪.期君濯雙足
時或臨大野.泥耕看健犢
