玉環妖血無人掃.漁陽馬厭長安草
潼關戰骨高於山.萬里君王蜀中老
金戈鐵馬從西來.郭公凜凜英雄才
舉旗爲風偃爲雨.洒掃九廟無塵埃
元功高名誰與紀.風雅不繼騷人死
水部胸中星斗文.太師筆下蛟龍字
天遣二子傳將來.高山十丈磨蒼崖
誰持此碑入我室.使我一見昏眸開
百年廢興增歎慨.當時數子今安在
君不見荒凉浯水棄不收.時有遊人打碑賣
