金剎負城闉.閴然美栖止
卞山直穹窿.苕水相依倚
霜檜鬰冥冥.海棕鮮薿薿
廣除庇夏陰.飛棟明朝晷
溪光鳬鶩邊.天色菰蒲裏
緒風傳晝焚.璧月窺夜禮
洩雲彗層空.規荷鑑幽沚
艅艎烟際下.鍾磬林端起
聱牙戲清深.嶔崟撲空紫
所遇信悠然.此生如寄耳
志士恥溝瀆.征夫念桑梓
攬衣軒楹間.嘯歌何窮已
