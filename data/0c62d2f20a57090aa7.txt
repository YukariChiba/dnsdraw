將行客有戒.正熱人不禁
出門一昔雨.解纜十日陰
湘山益以碧.湘水益以深
天光接雲夢.野暝蒙衡郴
蠅無盤中蹟.蟬有木末音
顧乃廢枕簟.爰方索衣衾
我起問夾岸.往歲孰與今
衡茅或數間.叢竹皆十尋
蒲蓮間華實.鷗鷺時浮沉
老穉各有得.漁樵不相侵
早插禾欲孕.新炊粟如金
爲之失倦游.於以成孤斟
永懷泛湘人.屈賈多愁吟
往者亦此境.今者亦此心
空名但千載.佳思誰一襟
時哉不可失.浯溪更駸駸
