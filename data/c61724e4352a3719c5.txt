海水非不廣.鄧林豈無枝
風波一蕩薄.魚鳥不可依
海水饒大波.鄧林多驚風
豈無魚與鳥.巨細各不同
海有吞舟鯨.鄧有垂天鵬
苟非鱗羽大.蕩薄不可能
我鱗不盈寸.我羽不盈尺
一木有餘陰.一泉有餘澤
我將辭海水.濯鱗清冷池
我將辭鄧林.刷羽蒙籠枝
海水非愛廣.鄧林非愛枝
風波亦常事.鱗魚自不宜
我鱗日已大.我羽日已修
風波無所苦.還作鯨鵬遊
