我觀淮之源.東行已千里
扁舟一日下長淮.似與故人相見喜
不知渡越幾澗谷.清澈尚爾無泥滓
澹然端肯與我俱.試問故人能有幾
蕩雲沃日窮眼界.茫茫直與天相似
萬艘絡繹鼓風蒲.翳翳塵飛明鏡裏
况聞水伯時惡劇.雷擊風掀浪山起
豈知生處極幽深.清淺涓涓一泓爾
吾聞古來養心者.擴而充之亦如此
自慚學問太迂疏.十載不離蛙井底
潢汙斷港何足道.所得未能充口耳
忽驚浩浩東傾海.會令百川皆遶指
君看厚地一撮土.本來也是無多子
人間萬事須自强.嗟我蹉跎今老矣
