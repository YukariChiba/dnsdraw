維茲城南樓.廢興端有時
昔我忠定公.樓成旋西歸
拜廳慚匪肖.易麾繇好溪
循環六十載.烏兔驚梭飛
吁嗟古雉堞.巨浸墮藩籬
陶甓既還舊.更創如有期
歲事喜中稔.度材授工師
非敢侈輪奐.聊爾遵先規
江山展圖畫.欄檻倚晴暉
肯堂久在念.今我身則夷
遼鶴去不返.遺墨猶淋漓
一時賸篇詠.皆表而出之
登眺惟疇昔.未覺此舉非
落成燈火夜.萬點天星移
潮生月在浦.酒闌風滿衣
幸繼前人躅.敬和前人詞
斯樓儻不朽.庶慰蒸湘悲
