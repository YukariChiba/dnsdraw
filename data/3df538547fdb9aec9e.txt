蒼弁一如楚執珪.思想越吟身自低
澗水又如古智士.縱橫流轉多滑稽
雜花半開已倏落.如怨曠女離深閨
幽禽自呼復相命.如譴逐魄傷窮棲
而我自是不羈者.行行踏破青萋萋
今回蕩槳苕霅溪.與野老輩相扶携
園池亭墅游歷遍.自對蜀錦傾偏提
興闌徑走歸弟舍.同沃浮蟻烹村鷄
百五之後最寥闃.獨過趙灣西更西
野夫不知時節換.但要熟醉如春泥
