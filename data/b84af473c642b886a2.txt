天地不愛人.生此人之苦
吁嗟實微物.身不及毛羽
利嘴善噆膚.令人失眠睡
長夏五六月.執熱不通噫
此物于是時.翾翾夸得勢
一聚動億萬.翳空如坌壒
當晝即散伏.得夜乃紛會
每見燈火集.不容設幬蓋
初若蝟毛戢.次第緣罅隘
稍稍傍耳飛.嚶鳴欲相賣
揮拂不敢停.得便時一嘬
所欲未涓滴.已見盈腹背
捨命不畏死.忽遭一拍碎
顧我七尺軀.豈不容爾細
蜂有毒在尾.爾有毒在喙
畏爾衆口多.不比蜂一蠆
安得厲金商.掃蕩聊一快
