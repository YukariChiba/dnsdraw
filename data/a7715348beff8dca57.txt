三吳一都會.駕言舒我憂
洞門儼彫戟.通術交華輈
清晨皇居開.五雲更飛浮
陽光從東升.星月爛欲收
垂紳奉明主.靡爵班徹侯
上擬成康隆.下則臯夔儔
弓矢既載櫜.禮樂次第修
子惠四海民.庶幾瘡痍瘳
眇歟蟣虱臣.守藏獨夷猶
交舊未忍遺.乘軒爲綢繆
適歌慨以慷.魯酒獻且酬
徂年倏已冬.禿髮不滿頭
如知山澤臞.昧昧徒好修
