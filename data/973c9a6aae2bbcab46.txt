名都一何綺.宇內第一州
富貴習奢靡.𣊓御乃其尤
沈沈彼大屋.繚垣峻而脩
主人正恩幸.執事近冕旒
金多不可計.勢張渠得儔
藻幄群艷女.雕輿盛華騶
器用尚方亞.服食中禁侔
園池亦何似.三島與十洲
稱者不勝談.觀者徒眩眸
迅雷忽下擊.飛電仍窮搜
方恃金玉堅.遽爲烟霧收
天道不可欺.崇替定難籌
陳迹變陵谷.誰復爲悲憂
