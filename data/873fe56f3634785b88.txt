車馬競清夜.人物秀三楚
登臨得免俗.茲樓豈時睹
同來兩稚子.冠者亦四五
落落俱可人.頗亦厭歌鼓
山月出未高.潛鱗動寒浦
檣燈接疏星.奪目粲不數
魏侯轉物手.百好趨就敘
得句未肯吐.秀氣出眉宇
水浄納行影.山空答脩語
夜氣稍侵肌.鳥駭去其侶
清游豈有極.喜事戒多取
投靜未免喧.于今豈非古
永懷寂寞人.南北忘在所
橫嶺限魚鳥.作書欲誰與
情生文自哀.意動足復佇
憑檻共一默.望舒已侵午
