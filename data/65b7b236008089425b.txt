橫笛喝秋風.清商入疏越
君居不夜城.肯怨孤戍月
吳兵甚犀利.太白光突兀
日已費千金.厪聞侵一撥
豈無惡年少.縱酒遊俠窟
募爲敢死軍.去以梟叛卒
豈無中林士.貫穿學問骨
兵法五十家.浩蕩如溟渤
高懸鹿皮睡.清澗時依樾
分已諾煙霞.全遺事干謁
既非格猛獸.未可輕華髪
北面師其謀.幾能止征伐
何妨秦堇勇.又有曹劌說
堯舜尚詢芻.公乎聽無忽
