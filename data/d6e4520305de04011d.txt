細雨澹無質.安得更有聲
如何却作泥.亦能妨晨征
宿昔忽過暄.心知非堅晴
何須暄晴極.然後寒雨生
寒暄使人覺.妙物亦何曾
翦翦自神妙.無乃與物矜
造物本非作.觀者或强名
老夫近稍聾.此事無暇聽
平生感秋至.此意念已平
獨念老病身.頗不耐夙興
何時歸故園.晏眠閉柴荆
鳴鷄亦不留.好夢無吾驚
他年憶此詩.惘如宿酒醒
思歸已可喜.而況真歸耕
