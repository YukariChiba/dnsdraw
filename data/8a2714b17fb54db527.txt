庠中今多材.燦若荆岫玉
琢磨觀粹美.尤愛魏與祝
二子幼相友.共學橫山麓
抱書來泮宮.美質異碌碌
文辭堪適用.光瑩輕縑幅
前年掇高選.麗賦人爭錄
吳興太守賢.好善下白屋
貽書勤聘禮.掃榻待英躅
伯樂過冀北.所顧皆驥騄
翩翩告別去.舟泛苕溪淥
南陔急親養.聊以奉水菽
愧我不能留.嗈嗈想鴻鵠
良辰振六翮.一舉聳羣目
雲漢期高翔.稻粱非所欲
