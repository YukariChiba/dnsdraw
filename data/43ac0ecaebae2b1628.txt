儒生自信一束書.持以遊世觸事迂
十步倒行一步立.公家不辨私家臞
壯無早計老更拙.宜去不去饑所驅
春風力回俗士駕.政恐猿鶴譏逃逋
燈前酌酒賴公等.一笑未徹還送予
飛接雙翼送好語.似欲挽我聯冠裾
那知物理有不可.欲置萬里笞黔驢
人言此雲無此雨.安用吻舌勞分疏
筠山如盤溪如愚.區有瓜芋水有魚
頡羹赤腳踏長鬚.醉步密竹交相扶
絕知君家一事無.肯爲老翁聊巾車
古人命駕成斯須.已催小槽壓真珠
