我生所敬涪江翁.知翁不獨哦詩工
逍遥頗學漆園吏.下筆縱橫法略同
自言錦機織錦手.興寄每有離騷風
內篇外篇手分別.冥搜所到真奇絕
頡頏韓柳追莊騷.筆意尤工是晚節
兩蘇而下秦晁張.閉門覓句陳履常
當時姓名比明月.文莫如蘇詩則黄
黔南日月老賓送.白頭去作宜州夢
官樓家乘誰得之.那知珠玉無散遺
生前忍苦琢詩句.飄泊不憂無死處
今人更病語太奇.哀公不遇今猶故
