四客聨轡来.我醉久不知
倒衣出迎客.愧謝前致辭
客意極疏豁.大笑軒鬚眉
禮豈爲我設.度外以相期
衮衮吐雄辯.泠泠誦新詩
共言攜酒壺.掃地臨前墀
意氣相顧喜.忽如少年時
老雞不解事.喚覺空嗟咨
涉世四十年.賢雋常追隨
爾来風俗壞.動脚墮險巇
森然義府刀.誰爲叔度陂
起作四客篇.捕影吾其癡
