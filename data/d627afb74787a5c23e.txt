閒窗日上三竿竹.窗下嬌娥整輪輻
匆匆未暇理雲鬟.半朵青鴉倚紅玉
青梢摘盡銀香囊.畫欄平倚斑筠筐
時將纖手翻雪霜.酥胸玉面同光芒
捧歸細捲銀成索.牽出鬆鬆雲一握
珠唇呵挺氣溫溫.鸚觜踏車聲絡絡
今年莫怪功績稀.阿嬭勒繡鴛鴦幃
如今織出秋江練.十月正好裁新衣
客心聞此愁無著.一夜清寒動寥寞
明朝爲問買一端.剪做道袍披落魄
