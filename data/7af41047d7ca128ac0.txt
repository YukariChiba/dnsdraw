董子獷且狂.孔公孽更毒
文楸石棋子.白及黑對局
預知子輕敵.銳膽坐看覆
一時羅列徧.先與推大腹
欻如飛廉驅.窘若防風戮
餘兵尚百合.續斷聊忽忽
猛虎仗爪牙.中塗佯躑躅
嗟嗟草草甚.驅豬令迫逐
直前無夷險.觱撥下子速
而我頗從容.莽草先設伏
常山肆縱橫.大戟挾長轂
威靈先震盪.巨勝侔破竹
蕭蕭馬鳴退.戰血餘川谷
百步笑奔崩.獨活嗟窮蹙
萎蕤不復騁.銷蝕神采縮
作詩誚伊棋.我壯知子曲
