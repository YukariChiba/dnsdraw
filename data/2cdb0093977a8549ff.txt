江梅飛故枝.桃李日夕更
宰物初無心.芳菲自奔競
幽禽衘真如.歷歷唤不醒
東里似得之.與春忘謁請
頹然蘧廬中.槃薄天地永
交情海漚發.吟興秋翮勁
璀璨十二旒.陶謝不獲騁
須知雲氣蒸.未害山石硬
但君已追風.顧我猶蹇乘
試馮作詩光.普照萬物盛
物盡照亦空.何許開絕景
他時從此來.一眄躐千聖
