只聞王公畫山水.未識王公滄海圖
魏侯矜誇我家有.取出十幅堂中鋪
誰知東海羣龍力.神妙能以一筆驅
洪濤翻天雪成隴.黑分雲霧藏空虚
高低數寸折萬丈.勢以意會無差銖
却嗟流傳數百載.絹素何以當涵濡
王公之心壯莫比.其工欲出造化初
惜哉已死不復得.悵望盡日將何如
魏侯魏侯重藏秘.直恐變化成江湖.我歌不足徒嗚呼
