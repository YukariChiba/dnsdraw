蒿田荻野無人烟.我來日暮雙繫船
半夜星斗垂欄干.銀河倒影摇清川
人言神物當會合.鐵纜纏繞安如山
五更洶洶有聲至.車騎蹴踏乾坤翻
怒雷殷殷雨隨下.黑風三日不見天
此中道路多險惡.正在馬當小孤之兩間
三江五湖所鍾聚.直下無底旁無邊
掀騰擺觸作意氣.更無拘束隨所便
巨磯突若虎頭出.黄沙莽作車輪旋
端居不動尚股栗.誰敢身試蛟龍淵
自吾汎洛涉淮泗.間關淫滯今半年
廬山蒼翠已在目.毋用急進干憂患
不如宿留會澄霽.淹速有數非偶然
篘中酒熟聊一醉.春夢酣酣牽晝眠
