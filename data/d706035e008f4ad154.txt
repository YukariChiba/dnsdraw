吾愛道交論.爲高貴世名
昔稱柴桑令.今聞豆盧生
彼生清淮氣.獨鍾文中彩
近作公讌詩.如逢何柳在
吾用古人耳.採君四坐珍
賢士勝朝暉.溫溫無冬春
朝暉爍我肌.賢士清我神
微爾與雲鵠.幽懷何由申
別來秋風至.獨坐楚山碧
高月當清冥.禪心正寂歷
增波徒相駭.人遠情不隔
有書遺瓊什.以代貂襜褕
風教凌越絕.聲名掩吳趨
懸璧安可酬.徙倚還踟躕
