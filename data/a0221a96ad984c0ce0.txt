繫纜南風直.轉柂北風微
輕雲載雨來.凉意生綌絺
江神真解事.穩送六幅蒲
篷窗卧胡床.鷗鷺相追隨
落帆衡陽岸.新舊迎公歸
兒童競挽袂.父老前捋鬚
明時有勇退.晚歲善自頤
稍添數髭白.不改兩頰朱
松菊對主人.亦自清而腴
門外無車馬.室中但琴書
青鞋時出遊.不用藜杖扶
翛然萬物表.意得樂有餘
乃知上要津.不若還幽居
