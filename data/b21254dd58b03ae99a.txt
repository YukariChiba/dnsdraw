相人觀久遠.要且視資質
酒酸本多甘.絹敗爲少密
公家渭川後.端亮氣不屈
播移雖裔土.寧妥如舊蓽
優游歸孔聖.坎壈笑趙壹
儻來等榮辱.所遇順勞佚
道閣接談賓.文房散書帙
當其泰定時.海宇更無物
耳目并已忘.何心蘄冕紱
忽聞韶曲奏.更覺巴音失
溫純比金玉.清越勝琴瑟
似追少陵步.真得建安骨
從今益淬厲.及此舒長日
唱酬安敢同.心欽但齋栗
