歲歲天基節.晴和萬國歡
今年侯國宴.疎雨忽潸潸
允矣天人際.機緘妙已宣
聖心方感慕.雲意慘天顔
誰識天倫重.端爲萬化原
一時名未正.事事盡拘攣
父母惟生繼.昭昭大義存
節文斯二者.此外豈容干
在昔權臣繆.區區欲怙恩
私心崇義斷.强抑所當尊
近日劬勞報.猶形厚薄嫌
一言誰誤主.孝道未純全
此事書青史.千年不可刊
勿云今既往.熟視所難言
父母人皆有.何稱考叔賢
只將誠意感.各盡此心天
