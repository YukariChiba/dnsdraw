武林散煙鬟.一峰螺髻孤
煙雲有奇態.華木秋不枯
理公何許來.望見輒軒渠
曰此靈鷲峰.何年來飛乎
個中有白猿.爲子抵掌呼
至今呼猿澗.飛波跳碎珠
朅來楚國南.萬山爭走趨
精廬開横塘.清可照眉須
高人家武林.致此從東吳
那知湘水西.乃有飛來湖
連蕩滿秋色.小艇藏菰蒲
閑來倚危檻.對立鷗烱如
我與湘峰色.俱堪入畫圖
