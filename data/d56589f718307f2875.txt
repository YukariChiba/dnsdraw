閬山錦屏秀.閬水碧玉寒
高閣俯城邑.飛甍出雲端
惟昔隠君子.卜築兹考槃
圗書侔藏室.一一手自刋
山園養松桂.庭砌被芝蘭
霧深豹文蔚.風壯鵬翼摶
来爲廊廟重.歸爲里閭歡
乃知哲人訓.基構自艱難
我昔侍先君.借書嘗縱觀
題詩尚可記.手澤想未乾
爾来三十載.感事一汍瀾
側身西南望.安得陵風翰
