累土三百尺.流火二千年
人生物數不相待.摧頹故址秋風前
武靈舊壠今安在.禿樹無陰困樵采
玉簫金鏡未銷沈.幾見耕夫到城賣
君不見叢臺全盛時.綺羅成市遊春暉
一從琱輦閉荒草.蕭散行雲無復歸
韶魂想像風流在.晴華露蔓猶依稀
盤紆棘逕撩人衣.禾黍晚成貊貉肥
層簷碧瓦碎平地.夢作鴛鴦相伴飛
登臨弔古將語誰.城郭人民今是非
指君看取故時物.南有清流西翠微
彷徨華表不忍去.豈獨遼東丁令威
