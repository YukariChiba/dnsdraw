召公八十入爲相.太公八十出爲將
趙州八十方行脚.鍾離八十離塵劫
古者八十方施爲.何况百歲七十稀
居士而今七十七.黄髮皓齒修龐眉
漢時欒巴七十七.紅爐煉就一朱橘
晉鄭思遠七十七.方與葛洪一相識
我知居士神仙人.蓬萊路上空月明
人間宿留不肯歸.老松筋骨鶴精神
性海淡淡寒潭瑩.心天耿耿銀河靜
有一孟子耕書田.有一季子鏖筆陣
弄璋弄瓦遂箕裘.雙鳳飛鳴椿樹秋
壽山福海身優游.掇取酒船相拍浮
南極一點夜照耀.勸君遲赴玉皇詔
既到人間不住千百年.歸去空被老彭笑
