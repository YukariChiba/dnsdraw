天上石麟墮.人間瓊樹芳
叔孫知典禮.曹植有文章
桃李蹊方盛.芝蘭室更香
榻先徐孺下.書異鄴侯藏
載世推能事.當年亦寵光
頗懷追潤色.奚惜吐琳瑯
末俗元多忌.冲懷竟兩忘
由來高士駕.不肯少年場
鼎鼎文方古.魚魚道必昌
仲山終補衮.虞舜正埀裳
賤子虚蒙顧.仁風實奉揚
彈冠從入仕.執戟且爲郎
欲作蟬遺蜕.差同鼠耗倉
窮途遭白眼.永夜付黄粱
尚齒三千客.容窺數仞墻
受知心有激.欲報意何長
皓鶴宜風露.青松飽雪霜
傾身挹東海.再拜酌公觴
