鳴泉潄石出.湍壓東崖落
嶮石困衝撞.穿中若深鑊
轟如怒雷鬭.清響振林薄
行人每驚窺.心骨共矍索
傳言天寶帝.龍以黄金作
并投白玉簡.敕使臨淵壑
應雲啟靈祉.可不憂旱虐
豈思嵯峨間.雨霧長所託
寧須藏象物.乃以致滂博
茫茫八紘內.至理參冥漠
祈禳有舊文.千載引穿鑿
揚雄去不返.董相誣難削
勿怪洞中雲.陰森護纖蠖
