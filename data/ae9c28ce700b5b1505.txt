風波千里別.書信二年稀.乍見悲兼喜.猶驚是與非.
身名判作夢.杯盞莫相違.草館同床宿.沙頭待月歸.
春深鄉路遠.老去宦情微.魏闕何由到.荊州且共依.
人欺翻省事.官冷易藏威.但擬馴鷗鳥.無因用弩機.
開張圖卷軸.顛倒醉衫衣.蓴菜銀絲嫩.鱸魚雪片肥.
憐君詩似湧.贈我筆如飛.會遣諸伶唱.篇篇入禁闈.
