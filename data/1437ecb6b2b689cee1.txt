送君城西原.春水今鑿冰
兩州灌瓜地.一往竟未能
衡門閉青苔.欲語誰復應
招邀西飛鴻.因得問寢興
向時金華翁.與君嘗伏膺
清談尚尊俎.高標忽丘陵
梁木果爾摧.天理安可憑
吾儕鬼揶揄.可但世所憎
霜風拉枯桑.囑君護茵憑
我病比復加.日飯那得升
殘年卧閭巷.盛事望友朋
得見君奮飛.吾甘老薪蒸
