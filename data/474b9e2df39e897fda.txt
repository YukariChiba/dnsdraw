西南無盡望.吞恐罄吳郊
海近私憑蓄.天低不敢包
蛟龍宜自宅.螾蛭莫令巢
遠浦纔分點.歸檣略認梢
水乘潮更濶.地過底宜坳
鳥絕烟維斷.風凌浪脊交
大橋横作書.別岸缺成爻
吟恐詩無氣.圖憂筆費抄
歸輸范蠡得.官許季鷹抛
去憶心應繫.歸誇口定勞
窮何須蹈海.來好卜編茅
著户生同隐.居民釣自庖
滄浪未容濯.魚枻夜停敲
