異境閟神奇.一罅通深阻
呀然張蟾吻.光怪腹中貯
始來尚覿面.稍進但聆語
迴頭失塵世.束縕行里所
石房容十客.石柱徑丈許
眠獒若將吠.墜果疑可咀
平生聞化城.今見玉樓櫓
陟高既趫捷.循狹或傴僂
忽逢路窮處.淺浪隔洲渚
心知仙聖居.欲到無飛羽
向非薪燭力.往返何異瞽
重游儻未卜.聊向詩中覩
