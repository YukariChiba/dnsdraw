楚國元卑濕.炎天更鬱蒸
風吟同倦虎.霄望劇愁鷹
渴肺塵將岔.流膚汗不勝
噆肌紛暗蟆.遶鬢閙飛蠅
六月常難雨.三湘不識冰
爐烘一天地.火藥萬川陵
氣候金初伏.襟懷水未澄
高明尋偶得.林麓遠同登
此地聊幽遁.危亭更上層
泉聲懸嵽嵲.松影轉觚稜
汲井沈圓李.緣池摘翠菱
涼清生洞壑.秀綠動溝塍
佳氣西頻望.鄉欄北屢憑
有期羣野鹿.無法問山僧
雲石逢如舊.巾裾見若憎
聊堪優卒歲.不愧俯捫膺
