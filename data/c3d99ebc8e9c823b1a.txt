君不見山上石.可以搘明堂而柱宣室
又不見石上泉.可以蘇大旱而致豐年
君隠非山隠於市.安有萬丈蒼崖千丈水
自言掇拾累巉巖.更復停潴引清泚
朝霏淡淡苔蘚生.暮雨瀟瀟蛙黽喜
餐松啖柏吾齒可以礪.譽堯非桀吾耳可以洗
君家鼻祖子荆子.千年家法應如此
一丘一壑真自足.坐守風烟終局促
欲友子駕兩黄鵠.香爐峰頭看飛瀑
