夷途勿拋控.拋控馬多失
挹水勿極量.極量器多溢
安史起天寶.轉戰竟奔北
辭臣獻頌詩.要垂萬世則
一字堪白首.大書仍深刻
誰作浯溪圖.千里在咫尺
飛湍如有聲.旁匯浸層碧
巉絕半巖間.髣髴見鳥迹
不覺加手磨.真恐苔蘚沒
國姓前後異.天運古今一
向來文武才.坐籌或操筆
種種皆可稱.俯仰重歎息
願君寶此圖.置之丹粉壁
昔人如可作.想像壯胸臆
