故人久已別.出擁朱轅轓
昨嘗枉札素.謂言尋里門
云胡不踐諾.使我心煩冤
天門深九重.叫閽聞有言
狺狺猛犬吠.曀曀黄霾昏
何由一褰開.豁然見乾坤
沈憂諒難寤.掩默孰與論
秋風吹層波.落葉何翩翻
林端月照夜.谷口雲迷村
誰同紫芝友.桂枝誰攀援
江蘺老已盡.况復芳蘭蓀
應當虎符戀.煢煢勞夢魂
