偶騎匹馬游仙關.瑤池夜宴歡未闌
邀予末坐聞清彈.琵琶十槽聲正繁
初疑饑鸞啄玉應天響.忽似霹靂數聲春氣還
曲徧將終檀板急.舞袖裂霞隨拍入
踏碎瓊筵鸞步嬌.汗透香綃露桃濕
解絛罷舞整花鈿.宛轉仙容雁行立
主人使令持酒巵.香隨羅襪成塵飛
銅龍無聲夜無極.煌煌燭焰回朝暉
桃源花落長溪凈.人着秦衣樽俎罄
豈如此會絕風流.主人慇懃賓客敬
我作短歌公聽取.人世百年能幾許
樂極哀來古所悲.不如立功當此時
