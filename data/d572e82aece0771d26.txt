行年本數奇.閱世復癡絕
巉然寒餓表.但未朋友缺
晚得二三子.楚楚著行列
家學有師法.保身盡明哲
堂皇建鐘磬.戶牖照玉雪
白晳采蘭手.未負如意鐵
由來石中璞.不在苦分別
當時偶一見.頓使我心悅
道喪古人遠.君子或降節
狐裘儻羔袖.豈待跖與桀
若人苟相久.可以輔衰拙
歡喜奏微吟.聊嗣登歌闋
