驅車何所適.獨往觀藥洲
荒蘆喧鳥雀.怪石森龍虬
大亭插層城.玉虹跨深溝
雙門控西渚.九星聚中流
其名何壯哉.像貎儼可求
鋹王卷國去.故物惟此留
滄溟霸氣滅.落日孤烟浮
空畦已無藥.草蔓春柔柔
常年一百五.載酒傾城遊
炎炎二聖作.德澤覃海陬
大帥用文儒.靜鎮十五州
諸公握鴻筆.剗蘚揮戈矛
仍要水宫月.一笑挹浮丘
蓬萊自兹往.稳踏金鼇頭
