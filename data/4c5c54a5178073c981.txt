男兒當騎生馬駒.不但詞賦凌三都
願從北地傅介子.西吞青海東元菟
一行作吏不稱意.人間險過宫亭湖
黄郎里中同隊魚.十年太學隨諸儒
春風不作霄漢夢.秋雨漫肥瓜芋區
一身長寄白鷗境.千字快掃青松腴
風埃空憶大梁别.尺書不到雲泉居
似聞騏驥尚伏櫪.饑鷹未飽誰能呼
清江上有仙人廬.何時十幅西風蒲
與君杖屨日來往.濁醪可解饑寒劬
