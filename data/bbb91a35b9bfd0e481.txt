秋風颯以至.今日重陽日
眼明對南山.尚想陶彭澤
向來建威幕.頗見有此客
驅車不小留.駕言公田秫
一朝又棄去.此意誰能識
寄奴趣殊禮.風旨來自北
只今王江州.建國功第一
故是何珉孫.舉動良足惜
飲愧望柴桑.稍以自湔滌
殷勤白衣餉.猶恐不我即
中路候藍輿.要致已甚迫
葛巾赤兩脚.頹然向林宅
此翁本坦蕩.焉能苦違物
雖然可計取.中實未易屈
華軒又何羨.自載返蓬蓽
終身書甲子.往往義形色
如使磷與緇.安得爲玉雪
籬邊菊弄黄.粲粲正堪摘
我方持空觴.千載高風激
