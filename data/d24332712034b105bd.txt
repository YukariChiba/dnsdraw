我來嶺下已七年.梅花日日鬬清妍
詩才有限思無盡.空把花枝歎晚煙
頗怪此花嵐瘴裏.獨抱高潔何娟娟
苦如靈均佩蘭芷.遠如元亮當醉眠
真香秀色看不足.雪花冰霰相後先
平生明明復皦皦.一嗅霜蕊知其天
固安冷落甘蠻蜑.不務輕舉巢神仙
他年若許中原去.携汝同住西湖邊
更尋和靖廟何許.相與澹泊春風前
