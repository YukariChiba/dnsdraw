世人服暖藥.皆云壮元陽
元陽本無虧.藥石徒損傷
人生百歲期.南北隨炎凉
君看田野間.父老多康強
茅簷弄兒孫.春隴驅牛羊
何曾識丹劑.但喜秫黍香
伊予十年謫.日聞貴人亡
金丹不離口.丱妙常在傍
真元日滲漏.滓穢留空腸
四大忽分離.一物不得将
歌喉變哀音.舞衣換縗裳
爐殘箭鏃砂.箧餘鹿角霜
咄哉此愚夫.取樂殊未央
我有出世法.亦知不死方
禦寒須布帛.欲飽資稻粱
床頭酒一壺.膝上琴一張
興來或揮手.客至亦舉觴
滌硯臨清池.抄書傍明窗
日用但如斯.便覺日月長
参苓性和平.扶衰固難忘
恃藥恣聲色.如人畜豺狼
此理甚明白.吾言豈荒唐
書爲座右銘.聊以砭世盲
