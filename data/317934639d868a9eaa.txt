井居安其地.井通會其時
地維人所宅.時乃天之爲
方冬羣動息.水德潛清漪
而隨春木升.環頂沃華滋
性情固下潤.功用由上齊
孰若無事中.一降一騰之
是理契天運.達觀正在茲
張侯得木井.妙製參皇犧
其間相生意.似非俗人知
堙廢幾何年.而獨與侯期
書來屬共賦.此理難下詞
但於井之象.發我深沈思
且如初升五.泰通人所資
乃於巽入坎.中含兌承離
通塞靡自遂.睽遇若有司
坎惟生於一.孚實以爲基
世途自亨否.我德無成虧
屬侯善疏瀹.毋俾纖塵緇
不食吾不即.食之吾不私
小大隨所汲.辯義而審施
客來問出處.爲誦亨泉詩
