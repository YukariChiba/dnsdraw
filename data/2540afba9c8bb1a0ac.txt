客舟泝河西北行.日夜似與河流爭
不知洶洶竟何爲.怒意彼此何時平
但疑天地送秋至.惡雨疾風相觸聲
我病入寒饒睡思.歸夢正美還遭驚
東南水鄉我所住.楊花散時春水生
湖江渺邈不見岸.汩汩自流無可憎
石泉百丈落山嘴.此縱有聲清可聽
莫如此水極凶驁.土木暫觸還轟轟
吁嗟造化何厚薄.惡物受稟無由更
