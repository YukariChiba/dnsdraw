賣炭翁.伐薪燒炭南山中
滿面塵灰煙火色.兩鬢蒼蒼十指黑
賣炭得錢何所營.身上衣裳口中食
可憐身上衣正單.心憂炭賤願天寒
夜來城上一尺雪.曉駕炭車輾冰轍
牛困人飢日已高.市南門外泥中歇
翩翩兩騎來是誰.黃衣使者白衫兒
手把文書口稱敕.迴車叱牛牽向北
一車炭.千餘斤.官使驅將惜不得
半匹紅紗一丈綾.繫向牛頭充炭直
