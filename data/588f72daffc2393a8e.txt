風挾重陰牛戴牛.電雷雹雪來終朝
詩人隠憂寓酬倡.清輝錯落欺琨瑶
似驚一日四變異.須省二氣同根苗
非陰能勝陽不競.非物能眚人先妖
炎精未振剛受畜.睢水晝遁成皋跳
一從憤悱剛浸長.斡握地軸旋天杓
山中不知此何時.祇睹此象心爲焦
累臣九死何足恤.頑雲蒼慘天關遥
澤中但知賦鴻鴈.天上無復歌祈招
醡頭新酒空似清.牆根新薺花如驕
便思傾罍芼鮮鯽.不妄爲取琴徽調
江張程子同一醉.芳草爲藉天爲裯
干戈滿地不忍見.恐調老弱征商軺
