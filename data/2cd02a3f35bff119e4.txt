汴尾望龜山.人烟了可數
長淮斷日風.浩若千里阻
舟無百石載.兩腋憂雙艣
鷁首盪頹波.中流幾翔舞
維梢迫曛暮.坎坎禪林鼓
曳錫辱來過.依然識眉宇
青熒燈火畔.再得親軟語
多慙晚聞道.忠義夙自許
剛腸憤激際.赤手搏豺虎
過壯纏百痾.餘生託兒乳
羸軀假緩死.豈復勝冠組
會約子雲孫.西巖兩庵主
