岷江惟清流.涇水惟濁泥
泥濁禾黍茂.流清稉稻宜
舊傳江發源.瀵涌出沈黎
老農望其來.未至龍尾西
今晨南山雲.蓊然忽朝隮
滂沱三尺雨.泛溢千步隄
積潦始北匯.餘波各東釃
茫茫黑壤潤.戢戢翠剡齊
亦復到邑里.溝澮爭交馳
往看芙蓉湖.微風綠生漪
似欲娛使君.豈減習家池
老農喜相語.歲晚可無饑
再拜勾龍社.配我靈星祠
更煩請天公.膏澤常及時
