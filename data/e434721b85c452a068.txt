長夏金正伏.火意尤驕盈
夫子寓官舍.無術逃煩蒸
軒窗豁四開.滅去壁上燈
紵衣不可親.羽扇安能勝
濯泉泉已温.撫簟簟可憎
萬葉悄無風.但有飛蚊鳴
六府燥不濡.喉舌煙塵生
攝衣起徐步.四顧天正晴
雲漢淺欲涸.箕畢徒縱横
忽思終南巔.秀出秦雲青
上有長松林.蔽日深杳冥
下有萬仞壑.含蓄太古冰
安得躡輕屐.杖策緣峥嶸
挂冠芙蓉闕.結屋高崖稜
回視萬鍾祿.飄撇如飛蠅
