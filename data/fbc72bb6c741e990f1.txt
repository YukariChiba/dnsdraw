冷凝寒極雪漫漫.天下無人知袁安
起來門前問梅竹.吾友可以話歲寒
歲寒心腸似鐵石.不與萬木同摧殘
有時醉中畫梅竹.洪鈞只在掌握間
人生莫與天爭巧.上帝一見開笑顔
八極俗物不足道.千年陳人無可觀
誰人奈得此雪過.春風去後終須還
千紅萬紫爭爛熳.梅竹携手隠空山
臯陶庭堅不祀苦.程嬰杵臼存孤難
豈無當門獨立者.五更風雪不相干
上帝慈仁須動念.醒來紅日上三竿
