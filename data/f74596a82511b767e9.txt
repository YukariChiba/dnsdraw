短檠三尺照座隅.眵昏兩目頭不梳
丈夫功業務廣大.安用事此牛尾書
多求舊聞助器識.欲駕萬里須舟輿
要堅志節在專苦.積螢照夜真前車
道鄉先生好門戶.髯季晚出充門閭
昻昻鷄群見野鶴.炯炯虎視嗟黔驢
如何天公不着眼.棄此異寶猶紛挐
我知造物自有意.將騁健駿先虛徐
金須百錬作鐘鼎.玉試三火真璠璵
來年明光再射策.聊取髙第酬三餘
古今人事自差别.見晚用速皆乘除
他年雲路着鞭穩.無忘過我中田廬
