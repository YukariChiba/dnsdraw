皇天平分成四時.春氣漫誕最可悲
雜花妝林草蓋地.白日坐上傾天維
蜂喧鳥咽留不得.紅萼萬片從風吹
豈如秋霜雖慘冽.摧落老物誰惜之
爲此徑須沽酒飲.自外天地棄不疑
近憐李杜無檢束.爛漫長醉多文辭
屈原離騷二十五.不肯餔啜糟與醨
惜哉此子巧言語.不到聖處寧非癡
幸逢堯舜明四目.條理品彙皆得宜
平明出門暮歸舍.酩酊馬上知爲誰
