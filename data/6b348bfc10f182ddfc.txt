清露凝百草.四海黄葉秋
遊子思故鄉.中夜攬衣裘
起坐不成寐.歎息銜百憂
久客豈其願.亦爲甘旨謀
平生少年日.睥睨氣食牛
秉志三皇前.展步狹九州
乃今已半百.尚有餓凍愁
生逢聖明代.不忍棄田疇
折節衆士底.足爲妻嫂羞
伯樂尚未遇.焉知非驊騮
觀其楚越集.迥覺出輩流
有如閱武庫.森然見戈矛
近者咸興作.無乃或暗投
五車空拄腹.一飽豈易求
不如臨洮子.匹馬萬戶侯
遇合各有時.莫笑東家丘
