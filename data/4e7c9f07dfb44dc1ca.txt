虛懷湛秋水.拳石枕寒沙
上栽九節蒲.依倚復欹斜
寄懷曲几穩.發秀終年嘉
細根散蒼髯.巨柢蟠青蛇
玉篦瑩故葉.劍鋩長新芽
融怡謝陽光.滋澤非露華
潔貞宛相適.吹噓曾不賒
乃知元氣游.脗合大道涯
生生無間斷.在在均邇遐
陰騭有異稟.朗應無爾差
故茲靈藥材.見重長年家
寧如溱洧贈.復異洛陽花
臭腐薦高腴.夭冶揚芬葩
栽培劇彫楮.徂謝迅飛霞
韶光瞬息移.不得延豪奢
