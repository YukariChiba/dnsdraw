海禺納萬艘.市區沸百賈
黄塵翳白日.千騎騰一鼓
蛟巢十字路.四顧盡曠土
蝸角兩大國.一怒有漂杵
角名眩多盧.聚訟攻衆楚
昏昏氣成霧.濯濯汗浹雨
朱公誤涉世.吏隱寄圭組
俗緣墮人境.心大接天宇
搴芳採蓮舟.擷秀藝藥圃
山寒石稜紫.樹老松鬛古
風牽碧羅卷.雨壓翠纛舞
寧須鳥催酤.自有花解語
觀魚樂洋洋.夢蝶飛栩栩
坐令遊俠窟.化作仙佛土
高臥水國秋.静憩月庭午
不解壺公龍.天上有官府
