佳山陪四絕.名士出三齊
芬馥生蘭茞.荒蕪去菉藜
光華深北斗.氣象到西奎
靜思如含露.揮毫若吐霓
美求鮮鯉鱠.珍訪辟塵犀
出衆青錢士.翻經白玉篦
高張射鵰手.穩步上天梯
吾友由斯道.狂生不識蹊
淮南書有作.商隱賦無題
慷慨簪頻擊.吟哦手屢攜
寒廳簾帟淺.深夜笑言低
慎莫嘲雕虎.從來學木雞
