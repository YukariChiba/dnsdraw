錦里名雖盛.商山艷更繁
別疑天與態.不稱土生根
淺著紅蘭染.深于絳雪噴
待開先釀酒.怕落預呼魂
春裏無勍敵.花中是至尊
桂須辭月窟.桃合避仙源
浮動冠頻側.霓裳袖忽翻
望夫臨水石.窺客出牆垣
贈別難饒柳.忘憂肯讓萱
輕輕飛燕舞.脈脈息媯言
蕙陋虛侵徑.梨凡浪占園
論心留蝶宿.低面厭鶑喧
不忝神仙品.何辜造化恩
自期栽御苑.誰使擲山村
綺里荒祠畔.仙娥古洞門
烟愁思舊夢.雨泣怨新婚
畫恐明妃恨.移同卓氏奔
祇教三月見.不得四時存
繡被堆籠勢.臙脂浥淚痕
貳車春未去.應得伴芳罇
