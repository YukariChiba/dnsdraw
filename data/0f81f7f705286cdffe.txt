絕境殊不遠.湖塘直吾廬.煙霞旦夕生.泛覽誠可娛.
慈顏俯見喻.輟爾詩與書.清旭理輕舟.嬉遊散煩劬.
宿雨蕩殘燠.惠風與之俱.心靈一開曠.機巧眇已疏.
中流有荷花.花實相芬敷.田田綠葉映.豔豔紅姿舒.
繁香好風結.淨質清露濡.丹霞無容輝.嫭色亦踟躕.
穠芳射水木.欹葉遊龜魚.化工若有情.生植皆不如.
輕舟任沿溯.畢景乃躊躇.家人亦恬曠.稚齒皆忻愉.
素弦激淒清.旨酒盈樽壺.壽觴既頻獻.樂極隨歌呼.
圓月初出海.澄輝來滿湖.清光照酒酣.俯傾百慮無.
以茲心目暢.敵彼名利途.輕肥何為者.漿藿自有餘.
願銷區中累.保此湖上居.無用誠自適.年年玩芙蕖.
