星巖高哉不知其幾千丈兮.下有儒宮上接青雲梯
綠凹鑿破冰泉冽.泉以濂名宗濂溪
濂翁去今凡幾載.一脈流通無窒礙
光風霽月此山中.景物因人成勝概
亭翼翼.水泠泠.一清不著點子塵
眼前色色俱呈露.何必解蘭縛塵纓
君不見孤山六一泉.硯州包公井
君子之澤深且長.清風千古霜凜凜
我欲採薇隠此山.祇恐林慚澗恧鎖松關
我欲祠下筆一詞.又恐寒泉痛洗凝之詩
解襟坐石濯清泠.一歃寒冰和露飲
雪我酒腸霜詩脾.此身疑在神仙境
倩君爲問玉皇借玉鞭.鞭起睡龍騎上天
持此一瓢濂翁泉.一雨炎荒洗蠻烟
