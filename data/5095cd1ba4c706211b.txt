帝眎民情.匪幽匪明
慘或在腹.已如色聲
亦無動威.亦無止力
弗動弗止.惟民之極
帝懷民眎.乃降明德
乃生明翼.明翼者何
迺房迺杜.惟房與杜
實爲民路.迺定天子
迺開萬國.萬國既分
迺釋蠹民.迺學與仕
迺播與食.迺器與用
迺貨與通.有作有遷
無遷無作.士實蕩蕩
農實董董.工實蒙蒙
賈實融融.左右惟一
出入惟同.攝儀以引
以遵以肆.其風既流
品物載休.惟天子守
乃二公之久.惟天子明
乃二公之成.惟百辟正
乃二公之令.惟百辟穀
乃二公之祿.二公行矣
弗敢憂縱.是獲憂共
二公居矣.弗敢泰止
是獲泰已.既柔一德
四夷是則.四夷是則.永懷不忒
