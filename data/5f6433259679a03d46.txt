君子不見昭儀飛燕姊妹在漢宮.同妍共麗媚赤鳳.赤鳳一日與俱逝長空
又不見大舅小舅兄弟專晉亦何有.兄招千里兵.弟殞一杯酒
嗟爾芙蓉芬芳姿.出水無染稱瓌奇
亭亭各映清漣漪.高下淺深何不宜
嘗遊鏡湖五月時.目極萬疊青羅衣.一花獨出擅朝暉
譬如神情散朗王夫人.不爭鉛黄桃李春
又如君子立朝廷.朋而不倚自修正
何乃反常爲異失故態.比之人事那足愛
只恐横塘知我有恨處.故教絕艷相並語
莫言才氣世無雙.並蒂何如君看取
不然戲我坎壈此世每不偶.逢人好匹開笑口
