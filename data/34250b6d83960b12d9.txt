雙睛射空眼角聳.筋爪入節韝絛垂
翅排霜刀毛綴甲.雪色愁突秋雲披
當時始得不知價.朝發海東夕九嶷
世爲奇俊玩不足.奪質移神歸畫師
而今推尚深堂上.燕雀屏絕寧來窺
畫師黄荃出西蜀.成都范君能具知
范云荃筆不取次.自養鷹鸇觀所宜
毰毛植立各有態.剜奇剔怪乃肯爲
尋常飼鷹多捕鼠.捕鼠往往驅其兒
其兒長大好飛走.其孫賣鼠迭又衰
范君語此亦有味.欲戒近習無他移
