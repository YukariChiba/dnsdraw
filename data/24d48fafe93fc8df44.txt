吾宗譜牒祖通義.蟬聯到公十五世
五派之分同一源.如木有本瓜有蔕
公家門戶最赫奕.簪紱相承真鮮儷
堂堂鐵面渠州牧.能以方寸永來裔
用之不盡地自寬.信有詩書爲可繼
龍駒墮地汗流赭.修途萬里自迢遞
箭鋒巧中由基的.桂香慳與春官第
誰知風雨短檠燈.慣作儒生窮活計
彤檐問俗歷三州.和平斂退鋒芒銳
羹藜任笑庖烟冷.嚼蠟倦親歌舌脆
似聞皇華催遣送.斗城未必能留滯
廣平傳緒五百年.凜凜千鈞若旒綴
藉公一力爲挽回.澡刷家聲舊芳桂
平生况耐反覆看.穮蔉懸知多斂穧
鼎來富貴正黑頭.粲粲芝蘭滿庭砌
周盟有幸聯肺腑.魯泮居然覺疣贅
所願宗風振寂寥.敢將末路竊聲勢
霧雨濛濛梅子黄.廉泉堂上薰風細
千金稱壽意何如.自倚情親爲新製
