氛昏翳春曉.瞠目如受蒙
停舟少須之.紅日碾高空
是時羣山間.積雪未肯融
巖霧不盡收.似角藻繪功
屏障莽回合.粉墨紛異同
嵌巖眩有無.草樹森玲瓏
皛皛瓊爲田.奕奕旆卷風
羃籬抹高頂.下乃卧玉龍
隠顯隨斷續.間簉成葱櫳
微漪湛不摇.一一縣鏡中
酒杯與詩筆.客次寧闕供
搴取不貲景.納我雲夢胸
一笑漂泊裏.孰謂吾塗窮
摩挱好東絹.世恐無此工
