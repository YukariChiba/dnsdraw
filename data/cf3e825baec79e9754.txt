離居迫馳道.晨往內西門
屏營無顧問.偶逢路人言
昔有六代宮.今爲百姓園
阿閣餘故基.層城但頹垣
金鋪失嚴邃.玉座變荒原
陳昏蚤墮滅.隋奢亟崩奔
樂極終復悲.替興相覆翻
結綺徒構恨.臨春工鎖冤
貴嬪艷亦無.麗華皆不存
高堧鳥烏集.沃壤蓬麻繁
鴞如拜月魄.蝶化尋芳魂
草遺舊裙色.花泫新啼痕
空餘龍津水.流入魚藻渾
猶涵睿澤在.尚感陽和恩
孰知涓滴微.曾悅萬乘尊
坐令芻蕘賤.禊飲汙其源
念彼禾黍地.凄然難具論
寵深乃見辱.涕下還成吞
