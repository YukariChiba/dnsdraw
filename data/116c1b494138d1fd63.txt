客行犯蕭條.物態如寒冰
借問松窗人.久客將何營
答言慕幽禪.懷抱徹欲清
當年困流俗.鑽紙如癡蠅
一朝脫塵網.決若飛鳥驚
齋盂趁後輩.臥㲲陪老生
從兹輩行間.往往推先鳴
此道本無學.精粗不可評
忽然辨疆域.獨得分專城
物外懷抱好.醒來毛髮輕
餘事不着意.自然造純精
憐君生卑微.也縳利與名
持身抱餘恨.寫物多遁情
以此遊世間.心慮何由平
再拜謝師言.得閑頻寄聲
