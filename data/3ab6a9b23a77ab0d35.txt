嘗聞五百歲.一有賢人生
議者實在公.仍與聖運并
全資五嶽粹.高挹太元清
與帝爲元老.與國爲名卿
中外試已煩.玉振而金聲
漕柄雖云劇.其道安足行
宜哉廊廟器.蹇蹇王之庭
春色滿長安.春山圍長坰
春芳森綺繡.春風鏘瑶瓊
秦封幾千里.富庶而安榮
人與春意和.淨竦長安城
何以獻公壽.莊氏之椿齡
何以獻公福.洪範之康寧
黄河爲富貴.太華爲功名
此詩何爲者.聊用歌羣情
