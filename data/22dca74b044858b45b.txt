急景彫暮節.高風振空林
病夫掩關卧.長謠擁孤衾
聞君千里行.四牡方駸駸
重此別離感.青天欲愁陰
君行豈不勞.民瘼亦已深
催科處處急.椎鑿年年侵
君行寬彼甿.足以慰我心
薦書會滿篋.社酒還同斟
所念家同産.與君如瑟琴
茲焉不並駕.宰木寒蕭椮
尚喜吾諸甥.男恭女知欽
明朝復相憶.悵望楚山岑
