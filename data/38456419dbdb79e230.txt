楚國中分後.東南世澤長
發祥曾王父.磨勘成典章
王父聲益振.主客尚書郎
考廟緒丕顯.直鯁在巖廊
歷歷一精白.敬事持人綱
顧維予小子.念釋茲勿忘
晴空麗皎日.清秋凜嚴霜
金石磨不磷.松柏寒逾芳
旦評猶足信.清議詎虛張
夢寐滋洗滌.俯仰隨否臧
所值匪所思.盈虧理有常
亨途無詭遇.偃蹇嘶驪黄
誰能餌大藥.百年身平康
