金車山重牛難挽.五花嘶出長春苑
太官供頓宴驪山.三郎沉醉歸來晚
酩酊馬上扶者誰.秀眉照眼兩國姨
紅香把臂手亦軟.三馬相倚不敢馳
黄門擁道盡端美.錦衫繡帽春風起
解酲尚恐需餘尊.捧把玉巵行復止
最後一馬壽王妃.鸞扇夾侍雙瓊姬
酣酣嘿嘿意自遠.恨不醑我漁陽兒
圖陳無逸今安有.却作醉徒供畫手
昭陵百戰大山河.凉州幾甕葡萄酒
