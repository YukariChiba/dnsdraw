楚木紛如麻.高松自孤直.願得苦寒枝.與君比顏色.
故鄉眇天末.羈旅滄江隅.委質在忠信.苦心無變渝.
何繇表名義.贈君金轆轤.何以美知才.投我懸黎珠.
遽為千里別.南風思越絕.愛君隨海鷗.倚棹宿沙月.
不棲惡木上.肯蹈巴蛇穴.一上蕭然峰.擬蹤幽人轍.
晨興獨西望.郢水期溯沿.夜到洞庭月.秋經雲夢天.
黎生知吾道.此地不潸然.欲寄楚人住.學拏漁子船.
奈何北風至.攪我窗中弦.遊子動歸思.江蘺亦綿綿.
篋中封禪書.欲獻無由緣.豈乏晨風翼.翻飛到日邊.
