唐昔先天後.天步復清平
君王圖治定.槐棘來羣英
渭水亦投竿.莘原猶棄耕
丈夫敦志尚.不爲軒冕輕
矯矯同州守.素風獨崢嶸
慷慨論十事.激切觀王明
獻納無迕言.始來歆大烹
富貴豈不念.直道思有行
馭者信所學.不爲嬖奚更
况當秉國鈞.見利難自傾
行己或可枉.乘軒何所榮
風虎既相從.雲雷底光亨
開元及貞觀.當日乃懸衡
至今夸毗人.聞風心骨驚
