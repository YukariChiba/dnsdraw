君不見洛陽拜塵友.欲取金印繫肘後
又不見長安輕薄兒.誰道青雲不可梯
雨露翻覆豈無意.炙手新交舊交棄
華軒丹轂照青春.列屋娥眉妬寵新
若非大夫嘗便客.亦是丞相拂鬚人
車如雞栖馬如狗.疾惡今無朱伯厚
甘向青陵老種瓜.肯效南山歌落豆
直如弦.死道邊
杵臼論交世誰數.翟公勒門吁可憐
