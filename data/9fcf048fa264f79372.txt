歲旦值庚午.已有旱暵憂
甲申與甲子.仍更雨不收
豈惟主夏旱.還慮麥不收
農占吁可畏.使我生春愁
我今安靜退.身外百無求
止願年穀熟.高枕卧林丘
時時與親友.尊酒相獻酬
天意今乃爾.一飽未易謀
衆人憂餓死.我能獨樂不
念此不成寐.中夜涕泗流
無所用吾力.止望天賜休
天不絕民命.會見大有秋
