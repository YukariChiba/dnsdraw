我卜我居.於城之隅
繚以羣山.带以清渠
日出扶桑.月翳金樞
朝雲夕烟.變滅卷舒
喬木豐草.蔚其周廬
羣書在床.濁酒在壺
蹣跚簪裾.亦復晏如
淮水之遊.誰脂我車
逮其歸而.四壁其徒
柔柯既剪.稚竹日疏
山爲改容.木爲槁枯
吾亦浩然.言念歸與
今我來思.爲之躊躇
扊扅在門.鞿靮在塗
駕言曷歸.杜門寔娛
寒止皸瘃.饑止瘠臞
人誰不死.焉識其餘
