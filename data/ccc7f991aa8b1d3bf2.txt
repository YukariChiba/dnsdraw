履至謹冬祀.攝職叨上公
洗心奉明誡.祗宿城南宮
芳歲正遒莫.熙陽殊未融
西郊淡頹景.北牖來朔風
騖野騁歸獸.緣雲號征鴻
夕坐無晤言.情條結深衷
自撫韋布陋.奚堪廊廟崇
觀瞻動衆目.跼蹐愁我躬
自古經緯才.因勢猶汙隆
夔禹值虞奮.孔墨遭周窮
如何一介士.蔑著橫草功
仰被天宇施.遂濟人爵豐
較能劣涓𡏖.荷寵踰華嵩
物理自非是.神鑒安可蒙
區區謝病志.終冀回天聰
