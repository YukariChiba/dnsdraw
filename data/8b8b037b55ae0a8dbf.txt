矯首元陽觀.崢嶸度十年
忽逢塵外客.因訪洞中仙
橫躡脩蛇路.低看破衲田
縈紆篁竹嶺.窈窕碧松川
撫石齋壇古.圍棋燒劫遷
諒無翻榼術.安得遠庖烟
擗盡蒼麟脯.彈餘別鶴絃
晴香烘拆蕊.暝色繞歸鞭
太白浮橋上.孤燈炫馬前
黄冠紛雨散.紫蓋杳雲連
鳥爪休爬背.鸞驂漫拍肩
子真隨處隠.何必大羅天
