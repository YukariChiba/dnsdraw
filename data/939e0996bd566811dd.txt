飄泊懷書客.遲回此路隅.問津驚棄置.投刺忽踟躕.
方伯恩彌重.蒼生詠已蘇.郡稱廉叔度.朝議管夷吾.
乃繼三台側.仍將四嶽俱.江山澄氣象.崖谷倚冰壺.
詔寵金門策.官榮葉縣鳧.擢才登粉署.飛步躡雲衢.
起草徵調墨.焚香即宴娛.光華揚盛矣.霄漢在茲乎.
隱軫推公望.逶迤協帝俞.軒車辭魏闕.旌節副幽都.
始佩仙郎印.俄兼太守符.尤多蜀郡理.更得潁川謨.
城邑推雄鎮.山川列簡圖.舊燕當絕漠.全趙對平蕪.
曠野何彌漫.長亭複鬱紆.始泉遺俗近.活水戰場無.
月換思鄉陌.星回記鬥樞.歲容歸萬象.和氣發鴻爐.
淪落而誰遇.棲遑有是夫.不才羞擁腫.幹祿謝侏儒.
契闊慚行邁.羈離憶友于.田園同季子.儲蓄異陶朱.
方欲呈高義.吹噓揖大巫.永懷吐肝膽.猶憚阻榮枯.
解榻情何限.忘言道未殊.從來貴縫掖.應是念窮途.
