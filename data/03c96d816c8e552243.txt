雲翳翳兮谷之幽.天將雨我兮田者之稠
有繩于防兮有畚于溝.我公不出兮誰省吾憂
日暉暉兮山之下.歲則熟兮收者舞
吾收滿車兮棄者滿筥.誰吾與樂兮我公燕語
山有木兮谷有泉.公與客兮醉其間
芳可搴兮甘可漱.無壯無稚兮環公以笑
公歸而醉兮人則喜.公好我州兮殆其肯止
公歸不醉兮我之憂.豈其不懌兮將舍吾州
公一朝兮去我.我歲歲兮來遊
完公亭兮使勿毀.以慰吾兮歲歲之愁
