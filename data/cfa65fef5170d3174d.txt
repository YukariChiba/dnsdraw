以我有限景.逐彼無涯知
失足踐畏途.投身試危機
舟車日奔覆.定無丘與夷
萬古踐此轍.嗟我與誰歸
仲仁古靜者.懷璧照褐衣
名途嘗一戲.回首羞前非
心如得坎水.不受狂風吹
功名憂不免.當復定所之
請觀本無作.今復止者誰
築堂市門側.著書園不窺
蓬藋深一丈.圖書周四圍
時有好事人.載酒問所疑
攫金奮敏手.倚市誇妍姿
回光時自照.何者非吾師
