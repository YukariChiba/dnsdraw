錯莫天色愁.挽歌出重闉.誰家白網車.送客入幽塵.
銘旌下官道.葬輿去轔轔.蕭條黃蒿中.奠酒花翠新.
米雪晚霏微.墓成悄無人.烏鳶下空地.煙火殘荒榛.
生人更多苦.入戶事盈身.營營日易深.卻到不得頻.
寂寥孤隧頭.草綠棠梨春.
洛陽城北山.古今葬冥客.聚骨朽成泥.此山土多白.
近來送葬人.亦去聞歸聲.豈能車輪疾.漸是墓侵城.
城中人不絕.哀挽相次行.莫非北邙後.重向洛城生.
蔔地起孤墳.全家送葬去.歸來卻到時.不復重知處.
疊疊葬相續.土乾草已綠.列紙瀉壺漿.空向春雲哭.
