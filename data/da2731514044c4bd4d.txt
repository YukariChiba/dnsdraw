聞駐行春旆.中途賞物華.緣憂武昌柳.遂憶洛陽花.
嵇鶴元無對.荀龍不在誇.只將滄海月.長壓赤城霞.
興欲傾燕館.歡終到習家.風長應側帽.路隘豈容車.
樓迥波窺錦.窗虛日弄紗.鎖門金了鳥.展障玉鴉叉.
舞妙從兼楚.歌能莫雜巴.必投潘嶽果.誰摻禰衡撾.
刻燭當時忝.傳杯此夕賒.可憐漳浦臥.愁緒獨如麻.
