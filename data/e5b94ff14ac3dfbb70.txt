先輩觀濤滄海口.長嘯橫槎拂牛斗
野人醉著夢游天.九門歷盡驚復還
嘈嘈廣樂猶盈耳.出門依舊重人間
不知先輩今何往.仙標玉骨天應賞
千里東歸暮景清.桑麻暗地日銜城
黄金宮闕初回望.青草恩袍偶自榮
歸來澣濯親甘旨.却歎京塵誤遊子
家人飯黍慰辛勤.鄰媼壺漿佐歡喜
君不見馮驩一劍星闌干.短歌慷慨不堪彈
男兒得意貴穎脫.功名有分勞躋攀
折腰正爲五斗米.得飽約君尋故山
