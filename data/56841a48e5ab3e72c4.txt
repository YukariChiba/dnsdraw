大江何時來.齧我千步隄
居人念水至.前年拆鷄棲
浸淫勢未已.老圃憂夏畦
青青五畝蔬.素沙黄卷泥
一朝失此利.豈飽鹽與薺
紛然向我言.有叟其齒齯
使君幸靜聽.衆論信可稽
去城今幾許.坐視埤堄低
願移象鼻東.復瀉蟇頤西
匯爲沸白潭.不入流丹溪
焉敢費使君.畚插各自携
茲事蓋體大.更當訪扶犁
晨興聊出郊.浮雲渰凄凄
徐行見開塞.指點了不迷
得使負郭民.朝涉無過臍
肯辭他日勞.遠汲江玻瓈
