我家古樂成.老未識安固
偶把清源麾.首問南塘路
解維日已晏.入境天欲莫
張子自陶山.扁舟惠然顧
沈君壯年別.相見髮垂素
訪舊多不存.來觀莫知數
平原二十人.邂逅喜相遇
謂我宜少留.欲敕不腆具
我驅不敢疾.曲爲一宵住
臨江有高閣.登覽可以賦
瀾同孟子觀.目作少陵注
燈火照魚龍.談笑驚鷗鷺
銜盃鄉意濃.竊食君恩誤
晨起酒未醒.潮來報催渡
