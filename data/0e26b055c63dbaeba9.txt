昔冠諸生首.初因三道征.公卿碧墀會.名姓白麻稱.
日月光遙射.煙霄志漸弘.榮班聯錦繡.諫紙賜箋藤.
便欲呈肝膽.何言犯股肱.椎埋沖鬥劍.消碎瑩壺冰.
赤縣才分務.青驄已迥乘.因騎度海鶻.擬殺蔽天鵬.
縛虎聲空壯.連鼇力未勝.風翻波竟蹙.山壓勢逾崩.
僇辱徒相困.蒼黃性不能.酣歌離峴頂.負氣入江陵.
華表當蟾魄.高樓掛玉繩.角聲悲掉蕩.城影暗棱層.
軍幕威容盛.官曹禮數兢.心雖出雲鶴.身尚觸籠鷹.
竦足良甘分.排衙苦未曾.通名參將校.抵掌見親朋.
喣沫求涓滴.滄波怯鬥升.荒居鄰鬼魅.羸馬步殑.
白草堂簷短.黃梅雨氣蒸.沾黏經汗席.颭閃盡油燈.
夜怯餐膚蚋.朝煩拂面蠅.過從愁厭賤.專靜畏猜仍.
旅寓誰堪托.官聯自可憑.甲科崔並騖.柱史李齊升.
共展排空翼.俱遭激遠矰.他鄉元易感.同病轉相矜.
投分多然諾.忘言少愛憎.誓將探肺腑.恥更辨淄澠.
會宿形骸遠.論交意氣增.一心吞渤澥.戮力拔嵩恒.
語到磨圭角.疑消破弩症.吹噓期指掌.患難許簷簦.
鎩翮鸞棲棘.藏鋒箭在弸.雪中方睹桂.木上莫施罾.
且泛夤沿水.兼過被病僧.有時鞭款段.盡日醉懵僜.
躡屐看秧稻.敲船和采菱.叉魚江火合.喚客谷神應.
嘯傲雖開口.幽憂複滿膺.望雲鰭撥剌.透匣色騰淩.
每想潢池寇.猶稽赤族懲.夔龍勞算畫.貔虎帶威棱.
逐鳥忠潛奮.懸旌意遠凝.弢弓思徹劄.絆驥悶牽縆.
運甓調辛苦.聞雞屢寢興.閑隨人兀兀.夢聽鼓冬冬.
班筆行看擲.黃陂莫漫澄.騏驎高閣上.須及壯時登.
