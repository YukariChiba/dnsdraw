闔闢乾坤迥.胚腪曆數長
較論今鮮儷.詣絕古非常
八袠尊堯典.千齡格舜裳
孫枝綿奕葉.國本係元良
南極昭穹覆.東儲應壽昌
九秋開令節.五日屆重陽
照曜辰儀肅.氤氳甲觀祥
玉巵傳錫嘏.瑶樂奏稱觴
茅土仙潢潤.芝蘭寶砌芳
元勳來閥閲.嘉耦奉尊章
慶事川方至.歡呼殿未央
恭惟天繼體.仰止日重光
擬把涓埃報.難將算數量
皇圖恢遠馭.壽域振遐荒
寢事龍樓問.班陪虎胄行
神明推大尹.惠養式羣方
朝夕淵沖地.闚瞻簡樂堂
不能鞭朽鈍.何物介陵岡
再拜占霄象.千門祝夜香
兩宮千萬歲.三聖共無疆
