太行雄偉赤霄逼.枝分蘇門爲肘腋
孕奇產秀氣蟠鬰.涌作琉璃千頃碧
初疑驪龍蟄山趾.仰噴明珠飛的皪
忽如湘靈理新粧.大鑑開匣乍磨拭
峰巒倒影浸雲煙.蘋藻照沙改顔色
相輝一段佳風月.餘澤幾州及動植
昔聞隱淪有仙人.高標清與溪山敵
悠悠往事散浮雲.嘯有遺屋行有跡
我居東秦濟水南.無限泉池日親炙
一行作吏別經年.情思塵埃何處滌
雲祠因禱來憑欄.頓爽骨毛快胸臆
飄飄蘭舟七八客.尊俎笙簫隨分入
勝概紛並接不暇.恨乏魯戈延晷刻
歸來簿領厭沉迷.春睡每着蝶夢適
心約他時杖履遊.醉潄溪流枕溪石
