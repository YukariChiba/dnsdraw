今旦一尊酒.歡暢何怡怡
此樂從中來.他人安得知
兄弟唯二人.遠別恆苦悲
今春自巴峽.萬里平安歸
復有雙幼妹.笄年未結褵
昨日嫁娶畢.良人皆可依
憂念兩消釋.如刀斷羈縻
身輕心無繫.忽欲凌空飛
人生苟有累.食肉常如飢
我心既無苦.飲水亦可肥
行簡勸爾酒.停杯聽我辭
不歎鄉國遠.不嫌官祿微
但願我與爾.終老不相離
