榕影下照水.翠蛟舒復樛
溪光逆昇簷.朱夏凍以幽
高閣昔雨荒.奇觀久風休
南軒天遣來.山谷神與謀
宇新址惟舊.景逝人爲留
不意猿飲潭.復見駟駕輈
先生何孤往.野客欠從游
願携龍文璧.去瀹兔褐甌
垂手掬寒泚.移床聽涼颼
閣迥詩更超.古往今亦猶
攬渠五字妙.覺我百疾瘳
出山未遽誤.在山未遽優
如何近來夢.夜夜在釣舟
