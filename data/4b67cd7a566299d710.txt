百穀仰雨而蕃滋.乃穎乃苞乃成實
鍤雲方喜高下齊.大田俄報東南坼
民窮至此噫亦甚.無年餓死其無日
佛靈猶未致涓流.人力焉能施寸尺
况當十室九室空.可堪百里千里赤
仰天無路扣彼蒼.望雲自旦尋至黑
一歲不稔百沴生.所憂豈止人艱食
聲嗟氣歎方載途.屈莫求伸枉莫直
繇來有感則有應.影響一機端可必
時遷事改理不移.今日天工豈殊昔
烹羊乃雨古語云.何假雷師起河伯
調元贊化更有人.怪魃螟蝝俱蟄跡
人心既悅天意從.利澤須能致甘澤
油然沛然苗勃興.奚用象龍施五色
