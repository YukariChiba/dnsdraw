乃翁獨步辭雲間.五花判罷遊金鑾
甘泉頗勞侍從事.夜直必夢江湖寛
晚遭忌刻泛湘水.衆爲不樂公欣歡
白鷗無數沒浩蕩.相親相近俄相安
何曾一旦舞不下.始信前事盟未寒
文章炳蔚冠當代.衣被諸子猶班班
攜持扁牓向陽羨.往日風味追令還
乃翁閑散莫浪許.乃翁青紫當拾取
回施佳名與老夫.長共群鷗臥煙雨
