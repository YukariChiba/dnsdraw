聖經三百篇.凜凜詩鼻祖
日月懸太空.不作雕篆語
可學不可議.仲尼親去取
變爲屈宋騷.刻畫已愧古
曹劉驥騄騁.沈鮑鴻鵠舉
并稱五字雄.繩墨蓋陵武
甫白壁萬仞.眎彼柳樊圃
又如曹邾鄭.屏息從晉楚
黄陳嗣前作.風壑嘯兩虎
公生四子後.相望心相與
溟渤無棄流.酸鹹或登俎
取源自聖經.長袖固善舞
清篇神所護.近句誰先睹
鄉來儀朝行.拱揖尊帝宇
出使辭氣振.前席情素吐
非公任安危.衮闕幾不補
歸來將詩壇.越笴傅之羽
陳黄伯仲爾.胡復用心苦
學力我枯涸.進冀濡教雨
首肯公不疑.更用詢季主
