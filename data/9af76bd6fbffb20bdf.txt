蘭溪美箭不成笛.離離玉筯排霜脊
千溝萬縷自生風.入手未開先慘慄
公家列屋閑蛾眉.珠簾不動花陰移
霧帳銀牀初破睡.牙籤玉局坐彈棋
東坡病叟長羈旅.凍卧饑吟似饑鼠
倚頼春風洗破衾.一夜雪寒披故絮
火冷燈青誰復知.孤舟兒女自嚘咿
皇天何時反炎燠.愧此八尺黄琉璃
願君浄埽清香閣.卧聽風漪聲滿榻
習習還從兩腋生.請公乘此朝閶闔
