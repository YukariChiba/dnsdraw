泥水填馬不受轍.瓦雪得火猶藏溝
宿霧紛紛度城闕.朔氣凜凜吹衣裘
窮閻閉門無一客.剝啄驚我有前騶
强隨傳呼出屋去.鼻息凍合髭繆繆
投韁馬鬣任欹側.欲出操箠手還抽
行思江南悲故事.溪谷冬暖花常流
前年臘歸三見白.霽色嶺上班班留
杖藜此時將邑子.登眺置酒身優游
豈如都城今日事.秖恐一蹶爲親憂
因知田里駕款段.昔人豈即非良謀
君家洛陽名實大.談笑枯槁回春柔
平生意氣故應在.白髮未敢相尋求
從容退食想佳節.豈無歌聲相獻酬
奈何亦作苦寒調.嘆息朝夕無驊騮
超然遂有江湖意.滿紙爲我書窮愁
相如正應居客右.子路且莫乘桴浮
