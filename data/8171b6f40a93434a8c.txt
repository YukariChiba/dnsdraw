志士不得老.多爲直氣傷
阮公終日哭.壽命固難長
顏子既殂謝.孔門無輝光
文星落奇曜.寶劒摧修鋩
常作金應石.忽爲宮別商
爲爾弔琴瑟.斷弦難再張
偏轂不可轉.隻翼不可翔
清塵無吹噓.委地難飛揚
此義古所重.此風今則亡
自聞喪元賓.一日八九狂
沈痛此丈夫.驚呼彼穹蒼
我有出俗韻.勞君疾惡腸
知音既已矣.微言誰能彰
旅葬無高墳.栽松不成行
哀歌動寒日.贈淚沾晨霜
神理本窅窅.今來更茫茫
何以蕩悲懷.萬事付一觴
