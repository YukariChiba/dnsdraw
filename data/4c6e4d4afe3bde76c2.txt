條侯得劇孟.吳楚坐可馘
我知無能爲.失此一敵國
偉哉奇男子.俠氣橫八極
書生復何者.骯髒老筆墨
刺口論安危.事往竟何益
匹夫嘯空野.驚塵一方塞
區區空有意.浩蕩洗鋒鏑
何如吳王孫.語輒面浮赤
交游得朱亥.負販鄙膠鬲
腰間鐵絲箭.上鏃紫塞翮
笑指蛇豕區.滅此而後食
諸公未備知.欲薦恨無力
明日我過君.烹牛啖社客
當書游俠傳.令子姓名白
