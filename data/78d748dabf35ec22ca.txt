河津女娟者.可與壯士儔
簡子欲南渡.誰人爲撐舟
娟奮紅袂起.姿容盛優柔
長篙與風快.大翼如雲浮
頃刻易千里.恬然濟中流
心情忽感慨.爲子發清謳
波濤激無際.駭畏事禱求
杳冥若影響.自爾蒙神休
交龍助其維.歸櫂勿夷猶
聞之意飽滿.春風滿華斿
禕褕響環佩.蘋藻奉薦羞
豈獨女子事.可況公與侯
一言固有合.半策或見收
惟其遇不遇.通塞難相謀
旬月取漢相.安怪田千秋
