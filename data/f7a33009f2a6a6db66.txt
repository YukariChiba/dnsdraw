物理寓乘除.天存好還道
去年夏迄秋.旱枯苗盡槁
繁霜打麥根.療饑茲已兆
逾春秀葽葽.修翠摇旌葆
黄雲割未盡.赤日仍杲杲
秧針方刺牙.還憂水泉少
正深傷弓虞.曲成由大造
耕雨刈欲晴.從來難兩好
來牟迨既登.甘霖乃方到
甲甲占久雨.古語信可考
首夏際茲辰.其應孚未禱
繁聲喧若注.陰雲陣如掃
入夜聽簷溜.滴瀝響到曉
蝗螟腐翅翼.蛙黽喊池沼
從茲雨未艾.調潤知可保
一畝數石收.麥秋功已告
千倉而萬箱.應占富禾稻
匪藉天功然.人力寧爾巧
端由政致和.天示賢侯報
不死見豐年.鼓腹歸醉飽
末掾與農氓.熙熙歌皡皡
