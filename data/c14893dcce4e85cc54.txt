我生落拓如虛舟.萬里江湖隨演漾
君今祿仕亦我同.南北悠悠無定向
故鄉回首海東頭.兄弟十年官塞上
才高質美衆所奇.杞梓豫章非冗長
辟書交飛上廟堂.肯使須臾事閑曠
秦山崢嶸塹戎虜.自古征人愁悵望
劍門棧閣天下危.去馬來車魂欲喪
羨君年少勇攀躋.足躡青冥身益壯
舊游陳迹想依然.感物懷親情獨愴
