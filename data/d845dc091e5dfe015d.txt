碧潭無底潛蛟龍.神居下宅琉璃宮
一水鏡奠撓不濁.兩山角抵常爭雄
鴉啼古廟樹色黑.魚躍急湍波影紅
鬢霧鬟烟森拱竦.棟雲簾雨飛冥濛
蕙肴時展朝暮奠.蒲席快分南北風
假威老巫腹恣飽.乞靈行客心潛通
無求小舸疾飛鳥.不恨孤蹤成斷蓬
去秋浙右盡淹沒.今夏江西尤藴隆
尾銜萬斛去不返.鱗次千倉皆屢空
農背赤裂魚釜滿.田毛焦枯龜兆同
炎官張皇掉旗旆.海若羞澀藏沖融
一方雖藉訶護力.四海正思霖雨功
片帆短棹利極細.釃酒割牲酬易窮
好乘雲車命箕伯.去擊雷鼓驅豐隆
晶熒燭物掣長電.剨勒掃空消霽虹
不須犀角照百怪.何待牛蹄翻巨䜫
挽起天河盡傾瀉.坐令人物還熙豐
笑談可活萬民命.頃刻已回元氣工
上帝報功賜褒敕.真妃錫號榮清躬
元圭華衮依約裏.介族水類驅馳中
山高水深千萬祀.南面血食無時終
