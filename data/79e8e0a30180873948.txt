桐柳陰陰翠色參.幔房深邃靜於巖
疾疑不是因蛇影.方秘曾傳白玉函
煉蜜有時蜂競至.墜羶無數蟻來銜
女奚困觸屏風響.林鳥饑尋蠹木鵮
趨吏喜聞開便閤.舞姬排比翦春衫
嘉賓入幙金樽抹.賀客衝風席帽攙
談出古人非騁辯.詩陳王化不言讒
提綱勿用銖銖較.列局緣從物物監
龍腦篆香蟠屈曲.虎頭彫枕剔空嵌
年踰五十惟躭易.能格神明莫若諴
