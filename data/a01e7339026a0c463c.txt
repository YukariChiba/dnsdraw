徐君鬰鬰澗底松.陳君落落堂上棟
澗深松茂不遭伐.堂毀棟折傷其躬
二人出處勢不合.譬如日月行西東
胡爲賓主兩相好.一榻挂壁吹清風
人生遇合何必同.一朝利盡更相攻
先號後笑不須怪.外物未可疑心胸
比干諫死微子去.自古不辨汙與隆
我來故國空嘆息.城東舊宅生茅蓬
平湖十頃照清廟.獨畫徐子遺陳公
二人皆合配社稷.胡不相對祠堂中
