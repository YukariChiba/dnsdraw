花柳事權輿.東風剛作惡
啟明動鐘鼓.睡著初不覺
簡書催秣馬.行路如徇鐸
看雲野思亂.遇雨春衫薄
今日非昨日.過眼若飛雹
光陰行晼晚.吾事益落莫
閑尋西城道.倚杖俯墟落
村翁逢寒食.士女飛綵索
平生感節物.始悟身是客
搔首念江南.拏船趁鸂鶒
夷猶揮釣車.清波舉霜鯽
黄塵化人衣.此計誠已錯
百年政如此.豈更待經歷
