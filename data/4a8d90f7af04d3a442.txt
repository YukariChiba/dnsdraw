萬壑蒼烟深閉閣.此客入山童放鶴
天球琬琰一代珍.合止笙鏞九成樂
胸懷正自小滄溟.風骨端宜寘岩壑
三年烏帽墊京塵.至今夢裏喧車鐸
渴來醉卧白雲根.飽聽松風中夜作
空中起用一何奇.聲外生聞本無著
閒情空自貞白癡.雅罰何妨半山謔
知君此興復不淺.安得松間相倚薄
君山吟嘯早歸來.蛟鱷縱橫風水惡
