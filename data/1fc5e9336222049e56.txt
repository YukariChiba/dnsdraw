金粟如來瘦如腊.坐上文殊秋月圓
法門論極兩相可.言語不復相通傳
至人養心遺四體.瘦不爲病肥非妍
誰人好道塑遺像.鮐皮束骨筋扶咽
兀然隠几心已滅.形如病鶴竦兩肩
骨節支離體疏緩.兩目視物猶烱然
長嗟靈運不知道.强翦美鬚插兩顴
彼人視身若枯木.割去右臂非所患
何况塑畫已身外.豈必奪爾庸自全
真人遺意世莫識.時有遊僧施鉢錢
