靈質貫軒昊.遐年越商周
自然失遠裔.安得怨寡儔
我亦小國胤.易名慙見優
雖非放曠懷.雅奉逍遙遊
攜手桂枝下.屬詞山之幽
風雨一以過.林麓颯然秋
落日倚石壁.天寒登古丘
荒泉已無夕.敗葉翳不流
亂翠缺月隱.衰紅清露愁
覽物性未逸.反爲情所囚
異才偶絕境.佳藻窮冥搜
虛傾寂寞音.敢作雜珮酬
