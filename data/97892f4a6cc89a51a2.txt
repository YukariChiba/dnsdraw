工部詩題滿劍川.儀曹文筆照湖南
身行蜀棧曾幽討.舟掛吳帆又飽參
睎驥有心真自得.拔茅無術定誰慙
金蘭正好追英彥.蒲穀翻令試子男
縣古荒祠憐義帝.地靈勝槩憶蘇躭
冰臺小試醫民瘼.帛幅高張律吏貪
衛颯化行先禮教.茨充美政是耕蠶
故家遺俗今無幾.往行前言孰可談
鴻鴈峯高書莫繫.驪駒歌闋酒空酣
伊予已卜江湖隠.靈壽何時寄草菴
