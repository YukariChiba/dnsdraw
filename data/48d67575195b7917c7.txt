天厭孤隋失羣醜.鹿走中原死誰手
爬搔癢疥不足平.虬髯少年十八九
經營四海多腹發.英公扶持真臂肘
從來斷國要老成.公獨含糊無可否
留得宮中老孽妻.幾覆昭陵一杯酒
蚤歲功名塞天破.九廟丘墟只回首
狐埋未幾狐掘之.天上浮雲倏蒼狗
更憑頑石作靈祠.頗似當年柳州柳
不如梁公摩虎鬚.爲言百歲不祔姑
提師十萬復誰可.興邦一言還要渠
人間萬事本難料.老將未須輕腐儒
