穰下勝遊少.此洲聊入詩
百花争窈窕.一水自漣漪
潔白憐翹鷺.優游羡戲龜
闌干紅屈曲.亭宇碧參差
倒影澄波底.横煙落照時
月明魚競躍.春静柳閑垂
萬竹排霜仗.千荷卷翠旗
菊分潭上近.梅比漢南遲
岸鵲依人喜.汀鷗不我疑
綵絲穿石節.羅襪踏青期
素髪頻來醉.滄浪減去思
步隨芳草遠.歌逐畫船移
繪寫求真賞.緘藏獻已知
相君那肯愛.家有鳯皇池
