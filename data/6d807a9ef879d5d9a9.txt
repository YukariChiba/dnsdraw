清溪千仞餘.中有一道士
彼亦何人斯.景純慕若此
吾鄉汝南英.大滌隠君子
好客仍收書.東老未足擬
竹宮需賢才.師命促共理
無心雲出岫.有類月印水
樂與物爲春.自然人鑑止
二千年再來.雅號乃默契
挈世返真淳.爲教立儀軌
潛增翠蛟潤.益壯天柱勢
近聞築玄都.崇崗枕龍耳
充庭蘭玉茂.五雲樓閣起
笙鶴時往來.塵寰一俯視
紛爭夢未醒.王侯到螻蟻
君壯我垂老.別日嗟激矢
相逢且盡歡.昇仙不如醉
