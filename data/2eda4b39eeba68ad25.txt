吳苑曉蒼蒼.宮衣水濺黃.小鬟紅粉薄.騎馬佩珠長.
路指台城迥.羅熏袴褶香.行雲沾翠輦.今日似襄王.
寶襪菊衣單.蕉花密露寒.水光蘭澤葉.帶重剪刀錢.
角暖盤弓易.靴長上馬難.淚痕沾寢帳.勻粉照金鞍.
剪翅小鷹斜.絛根玉镟花.秋垂妝鈿粟.箭箙釘文牙.
狒狒啼深竹.鵁鶄老濕沙.宮官燒蠟火.飛燼汙鉛華.
十騎簇芙蓉.宮衣小隊紅.練香熏宋鵲.尋箭踏盧龍.
旗濕金鈴重.霜幹玉鐙空.今朝畫眉早.不待景陽鐘.
