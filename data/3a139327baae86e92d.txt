苴茅動龔勝.屠晝恐王蠋
二君夭天年.千載歎莫贖
今代史伯存.危行光往躅
繄昔開禧年.狂童叛吾蜀
非招詎肯往.全身不受辱
平林萃羣鴞.高飛獨黄鵠
屹如中流柱.烱若崑山玉
元氣頼以存.餘風厲頹俗
平生慕龐公.以安貽嗣續
豈爲萬鍾加.居然一丘足
晚山雲自歸.春風草還綠
代謝紛吾前.靈臺獨無欲
一從身落南.先廬蜀江曲
中間亂離瘼.幾人惠文觸
爛額皆論功.考槃終不告
臨風一長謠.白駒在空谷
