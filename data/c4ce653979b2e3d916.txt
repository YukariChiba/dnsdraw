太學士千數.濟濟多白袍
其中靡不有.令人愧遁逃
風俗且如此.焉能獨守高
詳擇乃其道.或得賢與豪
近復失段子.嗚呼命不遭
吾生得覬豁.誰能置圈牢
武或萬人敵.何用學六韜
文士亦齷齪.勞心徒忉忉
利害竟何許.相去九牛毛
脫略或吾事.青松隠藜蒿
麟鳳豈仰見.狐狸多叫號
如不卜清曠.樂此阮與陶
文思韓吏部.詩見杜工曹
揮麈談風月.中夜聲颾颾
往往移北山.不必反楚騷
吾道用無窮.所志各有操
或隠身幽討.或放迹遊遨
平生事已定.用心奚獨勞
