外事牽我形.外物誘我情
李君別來久.褊恡從中生
憶昨訪君時.立馬扣柴荆
有時君未起.穉子喜先迎
連步笑出門.衣飜冠或傾
埽階苔紋綠.拂榻藤陰清
家醞及春熟.園葵乘露烹
看山東亭坐.待月南原行
門靜唯鳥語.坊遠少鼓聲
相對盡日言.不及利與名
分手來幾時.明月三四盈
別時殘花落.及此新蟬鳴
芳歲忽已晚.離抱悵未平
豈不思命駕.吏職坐相縈
前時君有期.訪我來山城
心賞久云阻.言約無自輕
相去幸非遠.走馬一日程
