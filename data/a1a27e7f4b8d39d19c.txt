漢關之茅茅之英.豐城之劍劍之精
雙茅雙劍龍變化.一陰一陽數生成
我家穉竹老龍殻.中而歧之相掎角
玉爪虬爲夭矯枝.金鱗蛻作斕斑籜
豈無他處生乾宮.震象爲竹乾爲龍
震吾知是乾之變.竹誰謂非龍所鍾
瀟瀟聲韻蒼蒼色.余褒二主殘精魄
不受冰摧直養剛.無容塵入虛生白
夷齊坐看萬物流.不負知音王子猷
半夜葛陂雷雨作.二疏欲去終難留
君不見震爲龍.又爲竹.竹又爲龍幾翻覆
學人笑問玉版師.孰是本來真面目
