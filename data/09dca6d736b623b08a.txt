晚雨澤叢艾.驚風倒枯松
蒼蒼固無神.此語疑可從
十年江南岸.與君每從容
披翻俱敗簡.登眺同老筇
平生毀譽半.意子陳元龍
方期萬里行.忽與二豎逢
哀音憶初聞.一慟幾摧胸
歲月逝不留.炎曦已成冬
惟昔在世日.最厚龐與龔
聯翩奇禍作.摧此西峙峰
淒然荷鋤地.誰復伴老慵
稚兒亦可憐.見我猶能恭
勿說山巨源.吾今愧渠儂
