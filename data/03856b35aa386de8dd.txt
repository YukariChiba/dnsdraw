萬疊羣山裏.招提獨屹然
遠依花嶺構.高與上方連
鐘磬雲霄外.簷楹杳靄邊
佛宮皆古像.詩版盡唐賢
乘興公餘日.間來首夏天
池清初過雨.沼碧乍生蓮
薜荔垂青幄.芭蕉展翠牋
谿聲寒漱玉.嵐氣冷堆煙
信步宜松徑.烹茶喜石泉
虛堂不知暑.凈境合通仙
自得幽棲趣.翻嗟俗事牽
紅塵懶回首.落日尚遷延
