紛紛天下事.翻覆良難期
不知窈冥中.主張者云誰
工拙判兩塗.人謀豈容施
得非欲平治.機緘遂潛移
目前三四公.並用無一遺
毋嫌滯一州.民實邦之基
鄉來番江頭.親見國子師
德行淵與騫.千載如同時
斯人使臨民.兒不頼母慈
人言致泰和.須索登臯夔
位崇澤斯均.否則失所宜
天乎儻人從.何時可臻茲
