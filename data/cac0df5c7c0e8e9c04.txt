天子坐法宮.詔書下江東
懿此嘉遯士.蒲車赴丘中
褐衣入承明.朴略多古風
直道侍太子.昌言沃宸聰
嵓居四十年.心與鷗鳥同
一朝受恩澤.自說如池龍
乞骸歸故山.累疏明深衷
大君不奪志.命錫忽以崇
旭旦出國門.輕裝若秋蓬
家依白雲嶠.手植丹桂叢
竹齋引寒泉.霞月相玲瓏
曠然解赤綬.去逐冥冥鴻
