本朝二百年.古文盛歐陽
平生幾討論.皓首誦山房
誰知落宦網.不暇相携將
旦旦藥市遊.夜夜隘巷藏
黄沙撲几席.細塵污衣裳
欲從人乞之.囁嚅但徬徨
珍重李校書.愛我窮詞章
假借復取贈.轉覺厚意長
聊窮述作心.軻愈參翺翔
向來太玄經.遺我喜若狂
晝夜測中養.至今迷三方
二書或有盡.盛德胡能忘
