落日古道傍.依依聞哭聲
云是田舍兒.垂髫纔九齡
前母久已沒.後母無復情
饑寒夙所更.驅役不得停
甫課南山樵.又督西疇耕
早汲或至晏.夕舂恒達明
曾何少懈怠.動輒遭笞刑
斑斑膚無完.恍恍神不寧
命也可奈何.怨辭安敢形
但願後母心.回慈念孤生
遲我齒力壯.與母供使令
余聞重歎息.爲汝雙涕零
憑誰絃履霜.彈與汝母聽
