煙霞隔懸圃.風波限瀛州
我豈不欲往.大海路阻修
神仙但聞說.靈藥不可求
長生無得者.舉世如蜉蝣
逝者不重迴.存者難久留
踟躕未死間.何苦懷百憂
念此忽內熱.坐看成白頭
舉杯還獨飲.顧影自獻酬
心與口相約.未醉勿言休
今朝不盡醉.知有明朝不
不見郭門外.纍纍墳與丘
月明愁殺人.黃蒿風颼颼
死者若有知.悔不秉燭遊
