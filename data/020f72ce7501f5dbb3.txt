水旱行十年.饑疫遍九土
奇窮所向惡.歲歲祈晴雨
雖非爲己求.重請終愧古
鬼神亦知我.老病入腰膂
何曾拜向人.此意難不許
重雲萋已合.微潤先流礎
蕭蕭止還作.坐聽及三鼓
天明將吏集.泥土滿靴屨
登城望麰麥.綠浪風掀舞
愧我賢友生.雄篇鬬新語
君看大熟歲.風雨占十五
天地本無功.祈禳何足數
渡河不入境.未若無蝗虎
而況刑白鵝.下策君勿取
