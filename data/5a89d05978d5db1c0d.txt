八月曾殊選.三星固異儀.袝陵經灞滻.歸賵雜華夷.
旌去題新諡.宮存鎖素幃.重泉應不恨.生見太平時.
月落娥兼隱.宮空後豈還.銜哀窮地界.親蒞泣天顏.
舊住留丹藥.新陵在碧山.國人傷莫及.應只詠關關.
配聖三朝隔.靈儀萬姓哀.多年好黃老.舊日薦賢才.
道著標彤管.宮閑閉綠苔.平生六衣在.曾著祀高禖.
