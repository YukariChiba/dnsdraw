吾愛李太尉.崛起定中原.驍雄十萬兵.四面圍國門.
一戰取王畿.一叱散妖氛.乘輿既反正.凶豎爭亡魂.
巍巍柱天功.蕩蕩蓋世勳.仁于曹孟德.勇過霍將軍.
丹券入帑藏.青史傳子孫.所謂大丈夫.動合驚乾坤.
所謂聖天子.難得忠貞臣.下以契魚水.上以合風雲.
百世必一亂.千年方一人.吾雖翰墨子.氣概敢不群.
願以太平頌.題向甘泉春.
