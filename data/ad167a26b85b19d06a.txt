膏雨潤四野.草木蘇中乾
駕言共臨眺.凌雲陟層盤
華宇蔭曦日.溽暑随風闌
清談無俗好.茶果有餘歡
撥置簿領煩.憇此簟席安
悠然得佳趣.可以寄簪冠
耳目去局促.心體自廣胖
何如斂手版.觸熱事上官
晚来纖靄霽.矯首欣遐觀
一鳥沒天外.千林杳雲端
西山有爽氣.淺綠浮巑岏
翻疑圖畫裏.未覺雲夢寬
蕭蕭林間蟬.已如咽暮寒
直恐霜露至.歸歟可忘餐
