危亭對名岳.畢景扶鈎欄
白鷺伺察過.低昂若弓彎
去歲負笈遊.最住元符間
櫟林带脩竹.清派流珊珊
離留叫晝靜.洞天生春寒
偉哉老宗師.作屋雲雨端
竟爲殺蟲蟻.不活升龍鸞
遺體但解蛻.故宮亦燒殘
今創已半舊.萬柱扶玄壇
遂以兩不借.一筇履巑岏
入宅問玉斧.採芝投金環
墨沼篆結字.丹臺氣成盤
將謂便隠遁.遽爾罹間關
夷甫麈尾墮.荀令香爐閑
再獲望奇秀.恍然神觀還
如見大仙伯.被髮綠映山
兩君控鵠從.俱著漢小冠
俗累當復馳.煮藥鼎欲翻
