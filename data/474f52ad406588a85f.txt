攙槍墮九霄.列缺亂阡陌
西城若黔廬.東墟已堆甓
幽栖僅容膝.隠市意自適
天公不我相.同此編戶厄
平生一丘壑.未信天地窄
終焉感窮途.萬慮集中夕
載觀宇宙內.在在等公宅
鄙夫六尺軀.俯仰歎逼仄
炙手事當路.快意已爛額
野子今兀然.乘除付陳迹
此身亦何有.而復身外惑
相逢肯分山.試面九年壁
