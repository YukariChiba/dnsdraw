平生鄭康成.不種花嬋娟
但聞書带草.羅生滿堂前
佳菊苦解事.殷勤爲公妍
紅油護霜日.一笑真嫣然
秋風轉寒枝.束素爭回旋
團欒立芳砌.皎若璧月圓
使君頗牧手.年來出臨邊
燕衎自折衝.賓從時招延
苦愛白玉姿.臨風嗅芳鮮
揚州東閣梅.自此復誰憐
安得白雲詞.寫入朱絲絃
淵明眼獨醒.載酒知誰先
騷人茹精蘂.世塵聊自蠲
幽姿倏已空.二士窮益堅
人生五馬貴.行樂須何年
絕勝杜陵老.江花惱成顛
才名與富貴.似公真兩全
新詩如脫彈.一出萬口傳
鋒車行復來.琬琰殊未鐫
且當對香雪.燕寢凝沉箋
