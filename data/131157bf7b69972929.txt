朝衫衝曉塵.歸帽障夕陽
日月馬上過.詩書篋中藏
心疑長安人.一一如我忙
城西有佳友.延我步閑坊
入門見主人.謝客無簪裳
蒲團烏皮几.密室留妙香
門前佳木陰.堂後羅衆芳
飯客炊雕胡.旨酒來上方
盈盈雙鬟女.身小未及床
執板歌一聲.賓主無留觴
嗽井消午醉.掃花坐晚凉
主翁塵外人.三十辭明光
閉門自灌園.種花見老蒼
有才不試事.歸卧野僧房
知君非徒然.顧我不能量
始知同一國.喧靜自相忘
衆綠結夏帷.老紅駐春妝
何惜君馬蹄.坐令風雨狂
