與客到先春.衰思覺飛越
時當萬卉凋.似補羣花闕
始信元化功.生意何曾輟
却疑鈞天宴.羣仙委珮玦
不數藐姑仙.神膚瑩氷雪
癯然抱清幽.卓爾負奇絕
生香巧藏密.靜艷羞容悅
陽萌知獨復.歲寒見孤潔
我來觴其下.坐對垂垂發
頭白不待摧.顔赬爲爾設
因思年少時.高枝手攀折
林逋與何遜.妙語誰優劣
老矣吟事慳.人笑心如鐵
何當夜深來.更看梢頭月
