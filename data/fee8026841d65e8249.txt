汾陽飽經術.賦性甚坦率
在昔舉神童.廣場推傑出
尚書誦在口.何論落自筆
總角取科名.弱冠紆纓紱
早佐湘陰幕.漢鼎入周室
失志罷屠龍.佯狂遂捫蝨
周行亦黽勉.吏隠多放逸
滑稽東方朔.圖畫王摩詰
古文識科斗.奧學辨萍實
字窮蒼頡本.篆證陽冰失
王績醉爲鄉.伯倫居無匹
俸錢乏一囊.宦路從三黜
朱衣多不著.白髮仍慵櫛
漸老覊旅年.方見昇平日
忽以伎術召.此意殊鬰鬰
放口忤無鬚.何門求造膝
遁逃終見捕.譴逐道中卒
遺孤落閭閻.荒冢鳴蟋蟀
手澤漸難求.誰家耀箱帙
投弔焚此詩.九原應有物
