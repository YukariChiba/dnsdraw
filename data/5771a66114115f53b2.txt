歐陽季默年三十.處世雖艱心地吉
居于頹垣壞屋偪仄之巷.而有倜儻慷慨汪洋之美質
高才橫騖若飛走.橫野騰山漫罝畢
吾懶居家病益生.絮帽蒙頭造君室
兒童驚窺前復後.笑我衰遲見風栗
升堂發篋數百紙.爛錦繁華照初日
怒生風雲與神會.怪走龍蛇堪股慄
奇蹤雖在人已亡.今也源流苦蕭瑟
吾家綈囊亦三四.縱有名書未充實
妻孥饑餓謂無用.誶語如蛩常唧唧
黄籤青縹纔數種.若比君家百無一
後會慇懃定若何.人生聚散胡能必
