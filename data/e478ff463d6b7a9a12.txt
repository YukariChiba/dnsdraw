古塞腥膻地.胡兵聚如蠅.寒雕中髇石.落在黃河冰.
蒼茫邏逤城.枿枿賊氣興.鑄金禱秋穹.還擬相憑陵.
戰骨踐成塵.飛入征人目.黃雲忽變黑.戰鬼作陣哭.
陰風吼大漠.火號出不得.誰為天子前.唱此邊城曲.
日向平沙出.還向平沙沒.飛蓬落軍營.驚雕去天末.
帝鄉青樓倚霄漢.歌吹掀天對花月.豈知塞上望鄉人.
狼煙在陣雲.匈奴愛輕敵.領兵不知數.牛羊複吞磧.
嚴冬大河枯.嫖姚去深擊.戰血染黃沙.風吹映天赤.
