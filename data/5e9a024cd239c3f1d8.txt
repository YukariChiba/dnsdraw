捨舟星子渚.遂作廬山遊
空濛杳靄間.十里松桂秋
草木吐香潤.泉石交横流
乃知山中物.一一皆其尤
嵐逼空翠濕.峰髙紫烟浮
心閑雲出嶺.眼浄龍還湫
月壑夜窈窕.風林晚颼飀
稍聞鐘磬聲.迥覺梵宇幽
平昔念清賞.孰云今乃酬
似非人間境.須向物外求
顧揖雖不暇.吟哦浩難收
聊將詩紀行.一洗他年愁
