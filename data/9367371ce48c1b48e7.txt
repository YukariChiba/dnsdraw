安康甲第天下傳.玉題繡井摩雲烟
落成鼓吹震百里.意氣欲壓秦山川
第中筑堂最宏麗.奎畫岌岌蛟龍纏
知公所喜在勇退.顧視解組如登仙
公心雖爾天未可.終倚北伐銘燕然
十年宿衛功第一.小却卧護長淮邊
帳前犀甲羅十萬.幕下珠履逾三千
願公小緩高枕計.即今河雒猶腥膻
出師雞鹿擁皂纛.畫象麒麟峨玉蟬
是時公喜客亦樂.爲公滿瀉黄金船
