客愁非一種.歷亂如蜜房
食甘念慈母.衣綻懷孟光
我家猶北門.王子渺湖湘
寄書無雁來.衰草漫寒塘
故人哀王孫.交味耐久長
置酒相暖熱.愜于冬飲湯
吾儕癡絕處.不減顧長康
得閒枯木坐.冷日下牛羊
坐有稻田衲.頗薰知見香
勝談初亹亹.脩綆汲銀牀
聲名九鼎重.冠蓋萬夫望
老禪不掛眼.看蝸書屋梁
韵與境俱勝.意將言兩忘
出門事衮衮.斗柄莫昂昂
月色麗雙闕.雪雲浮建章
苦寒無處避.惟欲酒中藏
