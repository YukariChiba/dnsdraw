林深路轉山.巖虛雲觸石
是中立數椽.僅足安一室
斷罅開碧落.當晝懸白日
虬蘗掛乳竇.飛鼠傅石脊
山中古老人.對我誦記憶
昔爲鬼仙家.乃藉巨人力
劃地剖疆界.印泥遺指跡
至今百年餘.住世三度易
吾非梅子真.身是江南客
詹子武夷俊.邂逅願已適
扶携一登覽.相與有儔匹
林逋葉靜能.俱來一同席
二子善鼓琴.無弦徒挂壁
日暮雲已歸.今夕竟何夕
徘徊卧白雲.華胥何處覓
