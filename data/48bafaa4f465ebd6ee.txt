三洞聳奇秀.雙溪瀉澄鮮
上有婺女光.照耀無窮年
儲靈復産異.人物相比肩
君雖生後來.識與先輩連
如筠挺脩直.似玉抱貞堅
策名甲科上.初仕甌海邊
孰云簿領閑.文案方滿前
敏手信無敵.虛懷常坦然
駕言指歸期.通邑皆拳拳
乃知爲政者.何苦用心偏
良才世所稀.華職當驟遷
願君養盛業.益使芳譽傳
明晨潮信來.挂席從中川
