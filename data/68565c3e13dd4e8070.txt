我憩閩北.叔凱枉顧
出南澗書.劇談至暮
言昔之夜.得夢怪奇
當與藏叟.會阿耨池
想耶因耶.一笑眇邈
執手告戒.義均骨肉
心平行粹.愛南澗翁
人百忤之.而無慍容
凱病且貧.戶滿客屨
翁常解衣.騷騷治具
嘉翁風致.古人所難
鄙夫慳嗇.拔毫如山
吁嗟衰年.失二益友
耨池西方.遊必俱不
晝詩絕吟.永帖罷揮
猨哀鶴怨.金環不歸
弔既後時.奠復不早
瓣香懺悔.淚濕春草
