小范湖海豪.霜翮迥獨立
詩名三十年.卷軸森戢戢
合陪砥砮貢.昱簉鵷鷺入
蹉跎墮網羅.取勢斜飛集
栖栖縣博士.進退階伍什
此來歎何晚.風詩清可挹
東安號多士.騷墨居諫給
餘芳襲學子.簪筆負箱笈
先生隠講幃.淵源探軻伋
詵詵榱桷材.大匠總收拾
我亦箇中人.奔走緣縷粒
識字多不多.炙竹槁無汁
衰窮兩相值.噓呵借君濕
親幃惻盤羞.我志已不及
是時秋向殘.客路西風急
寒溪月正明.歸曬舊簑笠
