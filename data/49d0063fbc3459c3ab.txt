憶昨歲云徂.艤舟岳陽樓
獲見故人面.使我明雙眸
今年風露凉.君亦來荆州
笑語倍疇昔.舉杯相勸酬
詞鋒一當百.鵰鶚橫高秋
春風待變化.勇往不可留
看花得意時.豈獨爲身謀
伊予坐懶慢.行矣歸林丘
世故百念冷.潛魚畏吞鈎
出處雖異途.十載契分投
肉食與藜羹.未用分劣優
出門天地寬.鵬鷃逍遥遊
