天闊山頭頭.江空石齒齒
清霜肅宇宙.物物露根柢
是開明年春.萬彙從此始
人事胡不然.臨流方識水
斷岸百尺懸.赤子命如寄
示人亦真切.猶作秦越眎
我憂不能釋.人謂我俗吏
吏安能俗人.亦人自俗爾
神天及遊衍.忠信在參倚
是間炯然存.精粗莫非事
况逢道義友.眷眷不余棄
至理互相發.俗氛安能滓
夜寒人欲歸.漁火颭清泚
照我方寸心.悠悠發長喟
