交游盡四海.厚我乃無幾
劉侯軀七尺.堂堂信英偉
中剛冷如鐵.萬事肯料理
相逢傾蓋餘.眷眷極終始
東南久徹警.將領用儒士
三年湖山游.屢得陪屐齒
長謠傲雲壑.草木俱披靡
詞鋒剉萬象.搜索泣山鬼
珠璣溢錦囊.所得真富矣
軒冕本儻來.功名徒爾耳
一廛聞已卜.視此猶脫屣
歲晚匡廬山.高棲踵前軌
