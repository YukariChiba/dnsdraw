三真駕鶴朝上清.金童前導雙霓旌
去如摶風不復返.至今霧雨愁青冥
空山樓觀纔煙靄.山根水作青羅带
道人綠髪映方瞳.呼吸嵐光餐沆瀣
瀛洲有路接蓬壺.欲往從之無飛車
白浪如山海風惡.此時目斷空愁予
何如散髪一堂上.水色山容相蕩漾
賦詩把酒弄清暉.酒人奇胸詩益壯
三真在天今幾秋.瑤林琪樹連瓊樓
會看雲鶴下塵世.金石巖前尋舊遊
