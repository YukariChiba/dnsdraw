夜雨聲綿綿.朝雨勢未歇
行役良間關.炎歊暫祛遏
蘋藻香幽幽.陂池水活活
咫尺迷見聞.淋漓徹衣褐
坎泥甚膠凝.塍路無尺闊
饑僮與羸驂.十步九顛蹷
攲鞍髀欲僵.風蓋手屢脱
驚目不暇瞬.危魂亦已怛
處險貴能安.欲速或未達
聖禹嘗輴行.文公尚胡拔
彼勤事業大.吾勞簿書末
香城到長堤.軒眉解蹙頞
大道吾所歸.寧爲險途奪
