白日常苦短.無方使遲延
始見出暘谷.忽已沈虞淵
迫促於生人.無一能永年
豐質成槁項.鬒髮變華顛
雞鳴逐聲利.夜分未遑眠
奄化同草木.沒沒歸重泉
或復自超放.導引求神仙
喬松在何許.亦若茫昧然
必當實根祗.塵物皆棄捐
德性貴純正.文華在昭宣
道與天地準.萬古唯聖賢
景行不可忘.抒情爲此篇
