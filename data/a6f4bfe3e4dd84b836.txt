平生頗笑王會稽.坦腹驚動郗家兒
暮年羞澁爲懷祖.計較毫末如兒癡
嶔𡼭更誚周郎鄙.自說空洞終何爲
達人大觀無不可.無鹽未必非西施
了知倚杖清言者.外示夷曠中難窺
不如此老身如寄.萬事模稜真得計
掉臂行歌眼看天.擁膝長吟腹垂地
羞遣家奴捧玉環.肯爲門生作經笥
白肥如瓠君莫輕.終年貯酒真酒甖
結喉道士倘復見.敢託石鼎譏彭亨
