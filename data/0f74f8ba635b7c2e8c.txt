夜夢東坡公.分我龍腦香
玉指撮冰雪.佩之鞶带囊
江湖衰老蹤.十度遊潯陽
始入紫極宮.勉和瓊田章
太白實首唱.繼以雙井黄
此詩豈容續.束緼儕朝陽
孺子可教歟.馭風來帝傍
跛鼈傅羽翼.恍惚追龍驤
文通五色筆.尚爲文字祥
公名蔽天壤.誰敢邀餘光
再拜眉山集.一上秋聲堂
殘馥果容丐.永流千古芳
