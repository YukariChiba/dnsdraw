大道諒無外.會越自登真.丹元子何索.在己莫問鄰.
蒨璨玉琳華.翱翔九真君.戲擲萬里火.聊召六甲旬.
瑤簡被靈誥.持符開七門.金鈴攝群魔.絳節何兟兟.
吟弄東海若.笑倚扶桑春.三山誠迥視.九州揚一塵.
我本玄元胄.稟華由上津.中迷鬼道樂.沉為下土民.
托質屬太陰.煉形複為人.誓將覆宮澤.安此真與神.
龜山有慰薦.南真為彌綸.玉管會玄圃.火棗承天姻.
科車遏故氣.侍香傳靈氛.飄颻被青霓.婀娜佩紫紋.
林洞何其微.下仙不與群.丹泥因未控.萬劫猶逡巡.
荊蕪既以薙.舟壑永無湮.相期保妙命.騰景侍帝宸.
