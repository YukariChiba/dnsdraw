南鄰博士只破幃.春來數日分春衣
東風陌上催蒙茀.不許看花緩緩歸
那知此理未可訴.破費書廚走長路
靜思我咎安致然.杳杳人情無問處
歸來粉黛包亦結.安得衾禂更羅列
嬌兒冬暖不須啼.正恐當寒更無韈
命數從來有奇耦.北里士師真好手
一時歡笑父子同.箧載縑緗船載酒
歸遺欣欣樂可期.婦運金刀時哺飴
先憂後喜尊吉卜.釃酒烹魚消百罹
世間得失類如此.解使空腸作悲喜
紅白紛紛一種花.試向東風問桃李
