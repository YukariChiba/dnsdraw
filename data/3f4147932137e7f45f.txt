吾友明知士.結廬汝水邊
名亭號休心.休心師昔賢
將期一寸誠.悠久如青天
我聞人最靈.至性初純全
吉凶以情變.善惡緣習遷
湍水决其防.放蕩無由還
所以古聖師.三絕窮韋編
曾子善守約.孟軻養浩然
皆能保誠明.千載光華傳
夫君真其徒.墳史尤精研
恬然安粹靈.外慮何由牽
進退固有道.用舍豈必專
丘疾不俟禱.顔樂無窮年
寧同避俗者.身迹空拘攣
