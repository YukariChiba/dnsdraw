老包曰岳岳生鼎.二人畫虎通神明
凡爲一虎不知價.鉅公貴士珍其名
死來年深搜索盡.何意好事識尤精
丹楓映坡茅葉白.雌者將乳雄坡行
細毛出肉不見跡.相顧猛氣都如生
忽聞持遺非素望.窮民展玩忘愁嬰
奇哉真是老包筆.世間空有黄金籯
因思前歲韓公子.亦贈尺紙圖生獰
傍題小子乃包鼎.此時偶得已可驚
借問吾鄉與天下.二包之美誰能并
