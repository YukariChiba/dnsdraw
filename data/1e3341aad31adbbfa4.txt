聖擇狂夫言.俗信老人語
我有老狂詞.聽之吾語汝
吾觀器用中.劒銳鋒多傷
吾觀形骸內.骨勁齒先亡
寄言處世者.不可苦剛強
龜性愚且善.鳩心鈍無惡
人賤拾支牀.鶻欺擒暖脚
寄言立身者.不得全柔弱
彼固罹禍難.此未免憂患
于何保終吉.強弱剛柔間
上遵周孔訓.旁鑒老莊言
不唯鞭其後.亦要軛其先
