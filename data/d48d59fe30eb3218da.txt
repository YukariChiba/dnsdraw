我自何山来.覔路占樓鐘
聨翩兩葛巾.跌蕩一短笻
深谷已曛黑.夕陽猶半峰
堂中千歲師.磊砢如古松
殘僧三四輩.斗粟各自舂
長廊久寂寞.香火亦闕供
頗聞在世時.一鉢制惡龍
時時出雷雨.百里常年豐
宿緣忽云盡.獻供無春農
饞烏晨攫飯.饑鼠夜穿墉
而况我輩人.生世本不逢
胡不安汝分.終年抗塵容
靜觀興廢事.可洗芥蒂胸
一笑下山去.村塢烟重重
