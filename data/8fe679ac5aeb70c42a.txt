麥秋氣清和.槐夏日陰翳
塊然守蓬蒿.何以破昏滯
肩輿卒輩乏.徒步腳力費
出門即林丘.散策空夢寐
賸爲猶子憐.遽以此君至
分明人面目.刻畫老根柢
毛君又一奇.枝幹不少異
想應開一束.妙簡得三四
今晨入吾手.夷險可歷試
芒鞋與周旋.白拂相嫵媚
人生七十稀.況復已過二
多謝汝扶持.無乃太晚計
