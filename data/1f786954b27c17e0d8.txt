月色本無别.殊觀空世情
今宵雲四卷.冰蟾照寰瀛
無端坐文闈.兀若翳雙睛
窺牗偶一見.始驗陰陽并
孤光何自來.遡日以爲明
三五魄既絕.輪郭自充盈
循環到今夕.逢金氣轉清
乃知造物意.微妙不可名
伊余稟賦初.二曜同流行
呼吸即寒暑.乾坤屹崢嶸
隋珠彈高鳥.惜哉輕此生
恨無騰化術.返老成童嬰
要須驗羲易.觀象研其精
聖處儻心悟.超然合混成
