錢塘數首梅花聯.羅浮三疊梅花篇
世間妙語久絕響.誰能高步凌飛仙
窮冬天氣寒刻栗.草木槁死冰頑堅
孤根漏暖得春早.水流石竇聲濺濺
美人拭面照古鏡.沈吟不去愁嬋娟
下有山人學冷淡.入夜忍凍僵護肩
臨流赤脚踏白石.手挼紅藟餐雲烟
長哦新句詩清苦.口吻噤噤棲饑鳶
近聞梅花詩祖出水部.久遣詩孫參洞天
許分一派伴岑寂.毫端紫氣衝魁躔
我來嗽香嚥清冷.欲說妙偈夢未圓
澹然人我了無語.但見花梢明月墮寒泉
