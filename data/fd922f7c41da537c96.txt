薄遊踐初心.寓宿便晚靜
山空秋有聲.人寂夜更永
華鯨催曉色.有客動深省
焚香禮大士.杖策上危嶺
黄金明窣堵.妙音生佛境
眼窮天無盡.地轉江萬頃
緬懷梁武帝.問法昔造請
識師鳥巢中.道契言自領
會令天龍宫.金碧粲絕頂
我來脩法供.汲水具乳茗
願同桑下留.覧勝畢餘景
還從天際歸.悠然理烟艇
