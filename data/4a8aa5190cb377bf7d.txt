霜氣入病骨.老人身生冰
衰毛暗相刺.冷痛不可勝
鷕鷕伸至明.強強攬所憑
瘦坐形欲折.腹飢心將崩
勸藥左右愚.言語如見憎
聳耳噎神開.始知功用能
日中視餘瘡.暗隙聞繩蠅
彼齅一何酷.此味半點凝
潛毒爾無厭.餘生我堪矜
凍飛幸不遠.冬令反心懲
出沒各有時.寒熱苦相凌
仰謝調運翁.請命願有徵
