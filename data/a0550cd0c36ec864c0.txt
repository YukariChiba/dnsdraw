少小從結髮.讀書懷古人
年未十四五.出走京洛塵
當時黌堂士.教我文章新
氣格一入俗.至今不復振
病驥思逸足.鞭策傷苦辛
切雲漫崔嵬.慚愧席上珍
邇來二三子.論交偶情親
以我忘疵賤.所得皆鳳麟
念我勤服義.嘉我能仁親
故此傾丹臆.誨我日諄諄
論詩到平淡.文師韓子純
學道貴能行.卓爾非因循
生平志已定.不復顧狺狺
脫略塵累縶.逝將游廣津
一披霧豹姿.豁然開我神
人生貴相知.願言結近賓
頗恨相得晚.甚知二子真
樂此臭味同.締好期終身
