張子爲人懶無對.遮手一官追行輩
撲緣埃壤半年餘.亡補公家真合退
病羸應念故園荒.連緘力扣中書堂
琳宮分秩問天得.給舍便喜書敕黄
沉疴返舍倏去體.涸鮒順水回春塘
壁間先掛陳處士.案上更置銅爐香
易編與我爲四友.一段因緣殊不偶
從容何止兩歲期.自此相依當耐久
清腴氣貌儼如生.入京尚想騎馿行
世間大事硬漢了.物有所重有所輕
後來一曲愈可尚.不暇隨人作卿相
急歸依舊白雲鄉.忍使猿驚空蕙帳
東吳西華遥相望.海霧天風正摧盪
無邊花月自依春.來伴南湖詩酒舫
