憶雲居.乃在匯澤西南修川之隅
山盤盤兮.石門屹立磴道絕.飛瀑萬丈淙冰壺
雲沈沈兮方晝而忽暝.古木交錯兮藏鼪鼯
攀崖欲上復自止.投險却憶騎鯨魚
崖向時復造平野.絕頂乃有百頃之膏腴
羣山下瞰若聚米.殿閣枕藉非人區
露華洗出太古月.桂子搖落陰扶疏
清風欲借羽儀展.穢念頓覺秋毫無
老禪底事不度我.紅日東上還驅車
如今正似武陵客.放舟已遠嗟迷途
青春一往二十二.白雪漸變千莖鬚
西來忽遇歸飛鳥.青紙遠寄黄金書
靈茶香味勝粉乳.滿篋所贈遇瓊琚
玉川七椀喫不得.灌頂未識真醍醐
南暹北訥惜已死.唯師秀出孤峰孤
潛深隱密自得所.豈不憫我棲榛蕪
倒影射巖猶入石.異日三椽容野夫
