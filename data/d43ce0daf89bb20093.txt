雙劍插銀潢.飛下作驚瀑
奔流兩山間.峽石峙青玉
大聲殷其雷.餘響亂琴筑
澄泓神龍居.穢濁不敢觸
派別入危亭.湍激如轉轂
亭前石磴斜.快瀉皺明縠
我來濯塵纓.一覽駭心目
霧罩香爐峯.龜鶴舞見腹
山尖應更好.恨不騎黄鵠
老坡五字句.斂袵三敬讀
是翁久已僊.鯤鯨隨絕足
猶有出塵語.與世作軌躅
援筆記姓名.良慚學貂續
