龜山下最深.惡氣何洋溢
涎水瀑龍巢.腥風卷蛟室
曉來林岑靜.獰色如怒日
氣涌撲炱煤.波澄埽純漆
下有水君府.貝闕光比櫛
左右列介臣.縱橫守鱗卒
月中珠母見.煙際楓人出
生犀不敢燒.水怪恐摧捽
時有慕道者.作彼投龍術
端巖持碧簡.齋戒揮紫筆
兼以金蜿蜒.投之光焌律
琴高坐赤鯉.何許縱仙逸
我願與之遊.茲焉託靈質
