我有六兄弟.就中一箇惡
打伊又不得.駡伊又不著
處處無奈何.耽財好淫殺
見好埋頭愛.貪心過羅剎
阿爺惡見伊.阿孃嫌不悅
昨被我捉得.惡駡恣情掣
趂向無人處.一一向伊說
汝今須改行.覆車須改轍
若也不信受.共汝惡合殺
汝受我調伏.我共汝覓活
從此盡和同.如今過菩薩
學業攻鑪冶.鍊盡三山鐵
至今靜恬恬.衆人皆讚說
