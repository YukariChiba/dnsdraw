素空零玉露.碧梧墮金井
周年不待人.去我如斷綆
歸翼懶飛翔.老驥倦馳騁
山空風月滿.人戀松桂影
窮方屢厄陳.喜動初入郢
文豪獲勝游.羈思發深省
周原富十箱.漢儀重九鼎
王謝樂江海.巢由本箕潁
談深光明藏.游遍妙峯頂
頌橘悲屈平.賦梅思宋璟
炎凉梁上燕.喜怒坎中黽
千年六龍轡.萬事一漁艇
居人望歸騎.暝色暗前嶺
淺學字識丁.美穴魚知丙
書隨新雁行.慰我心炯炯
