闕里三千盛.參乎一唯優
古來宗德業.誰復繼風猷
晚派南豐衍.賢名內相尤
高文推大手.奧學擅前修
有美清江彥.胡爲瘴嶺陬
宗盟標姓望.海若富源流
侯館甘魚食.賓筵聽鹿呦
會須題雁塔.聊爾敝貂裘
美玉宜深韞.明珠謝暗投
自嗟鳶跕墮.空羨鶴夷猶
三釜古云樂.一簞今漫憂
但令心了了.那畏力仇仇
繫馬竹雲凈.飛觴梅雪稠
愧君相屬厚.弱水詎勝舟
