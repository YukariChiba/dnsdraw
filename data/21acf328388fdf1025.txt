伊昔羊尹臨丹陽.真率之名初濫觴
香山尚齒當會昌.卧雲不羨坐巖廊
七人各列官與鄉.年德俱高世所臧
丙午同甲遥相望.清談生風想琅琅
耆英人物尤軒昂.賦詩遠追白侍郎
文富歸休壽而康.衣冠十二何鏘鏘
吾鄉五老如鴈行.至今月評尚推揚
家舅仕宦接王楊.眉壽遂及渭水姜
我如傷禽趁鸞凰.忽驚騎箕歸銀潢
向來雅約猶寶藏.菜羹草具烹彘肪
四皓中間有夏黄.藹藹義風誇句章
年來抱痾久在牀.同社闊別如河梁
君嘗遠宦踰沅湘.又向封川憇甘棠
瘴雨蠻煙暗桄榔.何時歸安朝士坊
忽傳新詩几生光.歛衽正色而寒芒
詩境幾成破天荒.徐爲續貂未須忙
靜揣歸期應未央.歸縱未衰亦老蒼
莫年甘與子同裳.何事相望天一方
