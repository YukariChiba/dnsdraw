向夕臨大荒.朔風軫歸慮.平沙萬里餘.飛鳥宿何處.
虜騎獵長原.翩翩傍河去.邊聲搖白草.海氣生黃霧.
百戰苦風塵.十年履霜露.雖投定遠筆.未坐將軍樹.
早知行路難.悔不理章句.
秋草馬蹄輕.角弓持弦急.去為龍城戰.正值胡兵襲.
軍氣橫大荒.戰酣日將入.長風金鼓動.白露鐵衣濕.
四起愁邊聲.南庭時佇立.斷蓬孤自轉.寒雁飛相及.
萬里雲沙漲.平原冰霰澀.惟聞漢使還.獨向刀環泣.
