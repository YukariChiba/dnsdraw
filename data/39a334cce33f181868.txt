軒亭曉清曠.行樂未妨頻
無客不堪醉.有花長是春
憑欄尚紅藥.結伴擅芳辰
笑駐凌波步.香分折角巾
鶑聲殊自健.杏子况嘗新
仰止宗英伯.來爲鄭驛賓
言辭獨樂樂.仍命可人人
鴻弄舞時影.梁蜚歌處塵
棋枰誰得雋.詩筆自疑神
欹倒何妨屢.歌呼却甚真
升沈塞上馬.容易鬢如銀
奈許追歡地.回頭迹便陳
