孔孟久不作.况雄莫能和
韓公生有唐.力欲拯頹挫
文興八代衰.學捄諸子過
佛老蔓中華.微公衽其左
餘事以詩鳴.語險鬼膽破
汗瀾高駕天.捷敏劇飛笴
騎龍歸帝旁.玉日人間墮
汗流籍湜輩.圭璧分半箇
柳和詞擬騷.郊聯語成些
咸知太山仰.誰繼北窗卧
我本虀鹽生.久供筆硯課
幽香摘天葩.光艷拾珠唾
後公三百年.杖屨無從荷
世無六一翁.孰知珍古貨
巴詞擬陽春.僭竊罪宜坐
神交有吾宗.涉世同坎軻
學繼青箱玉.詩高碧紗播
勉令添和篇.才薄知何奈
謬同赤效白.深媿愈知賀
世事置勿論.蚊睫蟲容麽
