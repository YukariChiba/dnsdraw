嵐翠屏環墅.溪光練抹坤
尚書華棟改.先輩釣磯存
久卧漳濱疾.誰招楚澤魂
昔慙葵衛足.今喜葉歸根
自誌臺卿墓.休爭謝傅墩
牧慵貪草暖.鳥急怕林昏
時許樵分席.何煩客掃門
早嫌皮袋臭.晚悟髑髏尊
童子便高枕.偷兒瞰短垣
歲寒始知柏.劫火不焚璠
恩未忘簪履.衰難戀廐軒
抽身脫膠擾.掩耳避啾喧
聯句那無藉.藏書幸有繁
故交頻煖熱.新貴斷寒暄
籬落多疎闕.猶須折柳樊
