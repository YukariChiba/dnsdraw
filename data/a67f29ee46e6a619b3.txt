兵符下西州.將軍催部伍
鳴鑼張大旗.早發邕州戍
家家送出城.走哭遮行路
邕州萬里餘.北人那可去
毒草見人摇.雄虺大如樹
二月瘴煙發.薰蒸劇甑釜
病者如倒林.十纔起四五
偶有脫死歸.扶杖皆病僂
逃生既不暇.安能捕寇虜
跳踴一蠻來.取之易攫鼠
顧彼有土人.揮金可召募
狃練得精卒.亦足爲爪距
妻兒蓄里閭.於心必愛護
較之勇怯間.相去猶豚虎
一朝有緩急.伸縮用臂股
何必遣戍兵.觳觫就死所
願留中州人.無填嶺南土
