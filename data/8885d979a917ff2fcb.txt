二年紫塞頭.日日思都梁
歸來向清淮.白魚初飽霜
走馬脫轡頭.搴旗向沙場
不如把蟹螯.欹帽呼酒觴
要聽阿燕歌.頹然倚胡床
姮娥一笑粲.韻此九月凉
緬懷去從軍.隻影天一方
誰令投老夢.猶咤登太行
采采東籬花.其香何揚揚
昭華喚驚鸞.玉支况在傍
自慚老不解.著句說小粧
獨知折齒屐.尚可追二王
