我無先世英.敢望燕臺築
譬如坎井蛙.拘虛徒窘束
又如鷦鷯巢.所寄一枝足
名不聞公卿.迹非侣樵牧
眼花鬢毛霜.黽勉作侯服
吏才固不高.民事亦稍熟
每欲思寡過.豈敢求多福
群公遲風雲.行矣龍起陸
佳篇雜沓來.文繡被土木
坐令北窗下.不知有窮獨
相逢一笑粲.語妙席自促
憑誰覓仙方.造酒逡巡速
