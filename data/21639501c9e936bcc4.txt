有客無知.爲性太質
不忮不求.無固無必
足躡天根.手探月窟
所得之懷.盡賦于筆
意遠情融.氣和神逸
酒放微醺.綃鋪半匹
如風之卒.如雲之勃
如電之歘.如雨之密
或往或還.或沒或出
滌盪氛埃.廓開天日
鸞鳳翺翔.龍蛇盤屈
春葩暄妍.秋山崒屼
三千簪裾.俯循儒術
百萬貔貅.仰聽軍律
松桂成林.芝蘭滿室
蜀錦初番.朝霞乍拂
白璧一雙.黄金百鎰
羲之來求.牧之來乞
物外神交.人間事畢
觀者析酲.收之愈疾
