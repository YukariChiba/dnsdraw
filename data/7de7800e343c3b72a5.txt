白龍天飛宜莫測.吳儂解數歸消息
年年青帝發生時.似妬園林春動色
西山龍母誕彌月.歸覲親顔供子職
壽觴瓊醴俗共傳.玉鱗素鬐誰所覿
酸風鼓寒苦霧塞.行人縮頭欲僵立
蛟鼉凍蟄大水拔.更問嬌紅并眉白
閉門三夜淙簷雨.起視溪流高數尺
去年夏秋走祈禜.雲電收藏日血赤
農家倚鋤望眼穿.白汗呀流地龜拆
天可問.曷不遣.兩龍此時會生日
