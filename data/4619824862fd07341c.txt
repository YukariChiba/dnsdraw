紛紛市道交.勢利爭攫取
煌煌鼎食家.聲色自纏糾
畸人固寂寞.蓬藋侵甕牖
有時步虛曲.植杖話農畝
清秋動幽興.有月欠肴酒
高軒肯相過.賢哉百乘友
空尋奕秋誨.不與歡伯偶
別來雁欲賓.晴喜鳩還婦
村酤聊可載.草具亦何有
飣餖止魚蝦.扶擎雜梨藕
君侯反觴客.欲起輒被肘
意重黄金百.氣豁雲夢九
長篇繼踵來.子建才八斗
勉和若登山.吾詩真培塿
