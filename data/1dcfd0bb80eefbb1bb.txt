束髮至皓首.雅意在林谷
退閒十五年.一官如脫梏
抱關尋故步.謬語不可贖
投紱賦歸來.幸不至迷復
有田可餉饑.有園可寄目
有屋枵然大.其中無所蓄
代步跨款段.課耕驅觳觫
斗筲量易盈.菟裘計已足
嘅方際時艱.已幸免僇辱
年豐喜洊臻.我庾有新穀
床頭酒一壺.架上書數束
酒餘取書誦.豈不勝絲竹
水北與城南.蒼筠列萬玉
更須倣元亮.剩種松與菊
招邀文字侶.吟哦日相屬
自足了餘生.此外復何欲
