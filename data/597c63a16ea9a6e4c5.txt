姦臣亂國紀.伍奢思結纓
殺賢恐遺種.巢卵同時傾
健雛脫身去.口血流吳庭
達士見幾微.楚郊憂苦兵
十年軍入郢.勢如波捲萍
賢亡國嬰難.王死屍受刑
將隳七世廟.先壞百里城
子胥雖捐江.素車駕長鯨
驚濤寄怒餘.遺廟羅千楹
王祠何其微.破屋風泠泠
蟄蟲陷香案.饑鼠懸燈檠
淫俗敬魑魅.何人顧威靈
臣冤不讎主.況乃鋤丘塋
報應苦不直.吾將問冥冥
