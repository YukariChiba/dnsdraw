元生實奇邁.幸此論疇昔.刀筆素推高.鋒芒久無敵.
縱橫濟時意.跌宕過人跡.破產供酒錢.盈門皆食客.
田園頃失計.資用深相迫.生事誠可憂.嚴裝遠何適.
世情薄恩義.俗態輕窮厄.四海金雖多.其如向人惜.
迢遞朗陵道.悵望都門夕.向別伊水南.行看楚雲隔.
繁蟬動高柳.匹馬嘶平澤.潢潦今正深.陂湖未澄碧.
人生不得已.自可甘形役.勿複尊前酒.離居剩淒戚.
