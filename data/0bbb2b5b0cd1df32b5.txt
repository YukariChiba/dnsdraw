五季列壤爭未休.庸兒崛起操鉏耰
朝爲吳臣暮歸楚.黥髠盜販更據州
君家大傅出奇策.氣壓百萬姦夫謀
一朝談笑解紛亂.辭爵却歸東海頭
自言其後必隆盛.慶源遠與江河流
昔時楊寶所活一黄雀.猶能四葉清德傳至彪
又聞何敞陰功唯治獄.天遣使者賜策何其優
有如大傅安堵十萬戶.宜令後世袞袞生公侯
