我師文靖公.一傳子朱子
佩服中庸書.靜中識根柢
秋月湛冰壺.瑩徹無瑕滓
延平建精舍.盛德宜世祀
君往坐臯比.文行成粹美
秋風送書船.南上二千里
訝君來何暮.衿佩爭倒屣
鳴道鐸方振.問字酒已俟
九京如可作.文靖公亦喜
予友有黄功.昔分教於此
頗知文風盛.十室九儒士
是行若登仙.劍氣炯青紫
只恐席未溫.思歸慕園綺
