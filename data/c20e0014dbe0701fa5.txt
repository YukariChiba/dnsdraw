高歌宴罷月初盈.詩情引恨情.煙露冷.水流輕.
羅帳嫋香平.恨頻生.思君無計睡還醒.隔層城.
春深花簇小樓臺.風飄錦繡開.新睡覺.步香階.
鬢亂墜金釵.語檀偎.臨行執手重重屬.幾千回.
銀漢雲情玉漏長.蛩聲悄畫堂.筠簟冷.碧窗涼.
皓月瀉寒光.割人腸.那堪獨自步池塘.對鴛鴦.
金風輕透碧窗紗.銀釭焰影斜.欹枕臥.恨何賒.
雲雨別吳娃.想容華.夢成幾度繞天涯.到君家.
春情滿眼臉紅消.嬌妒索人饒.星靨小.玉璫搖.
別後憶纖腰.夢魂勞.如今風葉又蕭蕭.恨迢迢.
