有昔靈王子.吹笙溯泬x.六宮攀不住.三島去相招.
亡國原陵古.賓天歲月遙.無蹊窺海曲.有廟訪山椒.
石帳龍蛇拱.雲櫳彩翠銷.露壇裝琬琰.真像寫松喬.
珠館青童宴.琳宮阿母朝.氣輿仙女侍.天馬吏兵調.
湘妓紅絲瑟.秦郎白管簫.西城要綽約.南嶽命嬌嬈.
句曲觴金洞.天臺嘯石橋.晚花珠弄蕊.春茹玉生苗.
二景神光秘.三元寶籙饒.霧垂鴉翅發.冰束虎章腰.
鶴馭爭銜箭.龍妃合獻綃.衣從星渚浣.丹就日宮燒.
物外花嘗滿.人間葉自凋.望台悲漢戾.閱水笑梁昭.
古殿香殘灺.荒階柳長條.幾曾期七日.無複降重霄.
嵩嶺連天漢.伊瀾入海潮.何由得真訣.使我佩環飄.
