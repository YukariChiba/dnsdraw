屬疾大廢食.始進一麥麻
客至闕均禮.呼兒辦瓜茶
冷落乏勝事.病苦将日加
兒曹解人意.爲潑閩嶺芽
山深生意足.香味冠百嘉
依稀仙掌露.彷彿石橋花
過盞謝新法.失杯戒憎蛇
甘我舌三寸.澆我書五車
餘瀝均學子.少長各有差
何須待鞠卺.此段固已佳
人生草頭露.迅晷堪驚嗟
適意貧亦樂.鍾鼎來何賖
今朝復何幸.濯暑分流霞
蘇息問蒼生.欲泛牽牛槎
