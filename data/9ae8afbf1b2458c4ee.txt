御服沾霜露.天衢長蓁棘
金隱秋塵姿.無人爲帶飾
玉堂歌聲寢.芳林煙樹隔
雲陽臺上歌.鬼哭復何益
鐵劒常光光.至兇威屢逼
彊梟噬母心.犇厲索人魄
相看兩相泣.淚下如波激
寧用清酒爲.欲作黃泉客
不說玉山頹.且無飲中色
勉從天帝訴.天上寡沈厄
無處張穗帷.如何望松柏
妾身晝團團.君魂夜寂寂
蛾眉自覺長.頸粉誰憐白
矜持昭陽意.不肯看南陌
