史侯眉山英.壯歲陪戎旃
胸蟠九雲夢.筆倒三峽泉
封侯直易爾.唾手平幽燕
相國昔分陝.幕府羅雋賢
公於二三子.骯髒孰差肩
綸巾白羽扇.談笑清渭汧
功名晚蹉跎.肯著祖逖鞭
南游上會稽.却泛洞庭船
九嶷多隠逸.千里跨馬韉
邂逅闔閭城.傾蓋欣忘年
誦我阮籍詩.三歎涕泗漣
客懷已趣裝.握手臨道邊
歸歟指衡麓.未辦買山錢
他年遇回雁.寄我湘中篇
