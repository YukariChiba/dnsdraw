一樹知獨秀.十里方出郭
江流浩清冷.露氣凝淒薄
胡爲此行色.疲馬外踴躍
玄冥正擅令.植物困摇落
喜見南北枝.粲然秀冰壑
千林色輝映.百畝香旁礴
首破春風荒.獨傲清雪虐
坐令芳信傳.芬菲到羣萼
如一君子信.茹連俱有託
相期飲此意.浩蕩放杯酌
更應護攀折.嘉實須若若
終收調鼎功.傅巖真可作
持問縉雲老.一尊笑相酢
