我行未厭山東遠.昔遊歷下今梁宛
官如鷄肋浪奔馳.政似牛毛常黽勉
幸公四年持使節.按行千里長相見
鷹掣秋田伏兔驚.驥馳平野疲牛倦
似憐多病與時違.未怪兩州從事懶
除書奪去一何速.歸袖翩然不容挽
黄河東注竭崑崙.鉅野橫流入州縣
民事蕭條委濁流.扁舟出入隨奔電
回首應懷微禹憂.歸朝且喜寧親便
公知齊楚即爲魚.勸築宣防不宜緩
