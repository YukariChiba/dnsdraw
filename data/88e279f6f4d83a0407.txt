伊昔苕水濱.詩酒相逆送
紅蕖三百頃.天遣作妙供
於今幾何時.喜懼不同夢
驚心風月夕.怨笛有殘弄
所嗟老侵尋.不愧官冗從
當時季孟間.衆識長雛鳳
寧知天一角.復此樽酒共
文章自千古.習氣無乃重
詩如朝陽鳴.一一律呂中
從遊二三駿.蹀躞不受鞚
阿威有家學.落筆競豪縱
傷時復懷舊.一笑得再慟
公等俱勉旃.如我堪底用
