偶坐藤樹下.暮春下旬間.藤陰已可庇.落蕊還漫漫.
亹亹新葉大.瓏瓏晚花幹.青天高寥寥.兩蝶飛翻翻.
時節適當爾.懷悲自無端.
黃黃蕪菁花.桃李事已退.狂風簸枯榆.狼藉九衢內.
春序一如此.汝顏安足賴.誰能駕飛車.相從觀海外.
晨游百花林.朱朱兼白白.柳枝弱而細.懸樹垂百尺.
左右同來人.金紫貴顯劇.嬌童為我歌.哀響跨箏笛.
豔姬蹋筵舞.清眸刺劍戟.心懷平生友.莫一在燕席.
死者長眇芒.生者困乖隔.少年真可喜.老大百無益.
