截竹功何取.爲筒妙可談
長猶不盈尺.青若出於藍
浮薄瓤皆去.嶔崟節獨堪
誰言但空洞.自是貴包含
虛受殊招損.多藏不類貪
巾箱經謾五.謗牘篋空三
淚有湘妃灑.書疑禹穴探
質曾冒霜雪.價本擅東南
隕籜遺輕粉.移根破凍嵐
龍音終不死.鳳實尚餘甘
僕陋我爲貴.彫鎪彼合慙
居常置几桉.出或繫騑驂
唱和友朋倦.提携童僕諳
純姿斥丹漆.美幹敵楩枏
其直如周道.虛心學老耼
吾徒正得用.詩筆戰方酣
