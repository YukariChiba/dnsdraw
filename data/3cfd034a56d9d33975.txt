人生若浮雲.聚散不自知
昔與子相逢.綵衣汝水湄
兩家賀羊酒.道路生光輝
變故一朝革.各在天一涯
我病陳蔡間.固窮莫自持
君爲周南居.流涕極所思
日月忽已改.舊游不可追
豈悟羣玉峰.攜手如素期
感愴從中來.當歡反成悲
求友聆嘉音.喟然見新詩
廢學老將落.積憂志益衰
俛仰諸公間.嘿嘿慚見嗤
子我平生交.夙昔聆箴規
相愛當見朂.勿同衆人爲
