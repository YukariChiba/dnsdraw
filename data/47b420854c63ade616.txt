霜降草花落.林柯亦紛披
耿耿園中菊.煌煌發幽姿
良夜積華露.花葉繁以滋
風流賢史君.澹然與花期
黎旦曳杖去.採掇欣忘疲
佳色彌清興.明艷侔晨煇
雅尚已千載.神交此一時
秉芬寄遐想.載詠閒居詩
氣清秋改容.景晏山益奇
佳處要領略.忘言心自怡
客來無可語.坐見花陰移
夕英浮凍醴.痛飲須反卮
歸來北窗下.古風良可追
