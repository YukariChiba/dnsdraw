積潦被廣陌.誰過牛儈翁
閉關養尪瘵.藥石收良工
高齋俯嘉樾.疏箔延清風
左右列圖史.披張俄一通
從嗤獺祭魚.聊學蠹書蟲
坐挹古人語.孰云吾道窮
浮生夢境間.不蔕之驚蓬
生死猶物化.今昔賢愚同
分陰賤垂棘.白日莫再中
薄暮紛滓澄.寥寥還太空
爲問此何夕.凉蟾生自東
荒哉西園士.聯蓋追輕鴻
行樂以至斯.不知息微躬
側聆天雞鳴.凡耳初破聾
吾從汗漫遊.遡景鞭垂虹
濯纓咸池淵.晞髮若木叢
親串不我忘.惠音赤鯶公
長哦賦來歸.閱爾世上雄
