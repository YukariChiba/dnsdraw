建中即藩守.天寶為侍臣.曆觀兩都士.多閱諸侯人.
鄒生乃後來.英俊亦罕倫.為文頗瑰麗.稟度自貞醇.
甲科推令名.延閣播芳塵.再命趨王畿.請告奉慈親.
一鐘信榮祿.可以展歡欣.昆弟俱時秀.長衢當自伸.
聊從郡閣暇.美此時景新.方將極娛宴.已複及離晨.
省署慚再入.江海綿十春.今日閶門路.握手子歸秦.
