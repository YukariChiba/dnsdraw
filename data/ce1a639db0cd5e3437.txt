朝攜筇杖來.瞑倚胡牀坐
循墻讀遺碑.歲久苔蘚涴
烈風無時休.于兹騐真箇
曾郎吐佳句.勢突黄初過
交游得詩流.吾儕可相賀
念昔逢大梁.一别九鑽火
再見疑前身.居然客愁破
世久無若人.子豈伯休那
千山厭露宿.一壑期雲卧
子少方鵬騫.吾衰作鳶墮
篇成不敢出.畏子詩眼大
惟當事深禪.諸方參作麽
文章真綺語.季緒徒瑣瑣
安得京口歸.秋江細扶柁
