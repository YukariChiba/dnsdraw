空門出白雲.梵宇依蒼岫
天色湛瑶光.春花結野秀
簷間綺羅被.池底星珠漏
香沉烟篆餘.文兼雨碑舊
恬智靜可養.寂寞誰復扣
逍遥隠葉猿.盤薄穿花溜
團團草露晞.瑟瑟空香逗
層臺太虛半.雙壑瀑泉透
苔空綠錢死.松老清陰瘦
獨鶴倏飛騫.深蘿苦紛構
歸涔待沃洲.芥子觀靈鷲
凈土人不來.塵寰廓然晝
