廣陵寒食天.無霧複無煙.暖日凝花柳.春風散管弦.
園林多是宅.車馬少於船.莫喚遊人住.遊人困不眠.
滿郭是春光.街衢土亦香.竹風輕履舄.花露膩衣裳.
穀鳥鳴還豔.山夫到更狂.可憐遊賞地.煬帝國傾亡.
江北煙光裏.淮南勝事多.市鄽持燭入.鄰里漾船過.
有地惟栽竹.無家不養鵝.春風蕩城郭.滿耳是笙歌.
