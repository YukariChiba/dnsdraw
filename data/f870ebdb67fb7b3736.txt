孤臣南遊墮黄菅.君亦何事來牧蠻
艤舟蜑戶龍岡窟.置酒椰葉桄榔間
高談已笑衰語陋.傑句尤覺清詩孱
博羅小縣僧舍古.我不忍去君忘還
君應回望秦與楚.夢涉漢水愁秦關
我亦坐念高安客.神遊黄蘗參洞山
何時曠蕩洗瑕垢.與君歸駕相追攀
梨花寒食隔江路.兩山遥對雙烟鬟
歸耕不用一錢物.惟要兩脚飛孱顔
玉牀丹鏃記分我.助我金鼎光斕斑
