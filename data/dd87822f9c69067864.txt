滁山雖僻左.謫宦皆名臣
後先聞數公.卓然皆鳳麟
憶昨紹聖初.譴公俾省循
盛德忘怨悱.虛懷隨屈信
政成思覽眺.興與烟霞親
後車載鄒枚.主客驚路人
逶迤度山谷.導從屏所陳
漁樵許爭席.解后全天真
泠泠庶子泉.味壓康王珍
團團小圓月.色冠閩山春
白足相與飯.溪毛擷青芹
熊魚得兼美.樂事無涯津
花瓷勸引滿.疏瀹貫百神
危亭倚巖阿.榜額獨未新
牧之擅風流.茶仙誇絕倫
相望三百載.公能嗣芳塵
