昔別大仰巔.今逢章江濱
浮雲限南北.歲月一欠伸
上人邦閭秀.落髮早辭親
滄浪浴日月.初不點垢氛
問師頃何事.學佛苦賓賓
納踵不輟屨.無乃大勞神
自云吾西兒.腹寶殊不貧
是身難再得.所惜劇飈輪
十年躋楚嶠.六見匡山春
總祐遷秀晉.誰疏復誰親
束身從之遊.驪頷一一捫
如疲得熟歇.似笑回孤嗔
近聞邑別境.寶峰插高旻
中有拔俗老.疑馬駒後身
餐風了不制.癢興如爬皴
鬧綠稍暗地.梅雨吹南雲
輕於凉風翮.笠首携筇孫
男兒貴决裂.勉哉行問津
