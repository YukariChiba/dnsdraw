雙堠頻頻減去程.漸知身得近京城.
春來愛有歸鄉夢.一半猶疑夢裏行.
五年江上損容顏.今日春風到武關.
兩紙京書臨水讀.小桃花樹滿商山.
同歸諫院韋丞相.共貶河南亞大夫.
今日還鄉獨憔悴.幾人憐見白髭須.
只去長安六日期.多應及得杏花時.
春明門外誰相待.不夢閒人夢酒卮.
白頭歸舍意如何.賀處無窮吊亦多.
左降去時裴相宅.舊來車馬幾人過.
還鄉何用淚沾襟.一半雲霄一半沉.
世事漸多饒悵望.舊曾行處便傷心.
閒遊寺觀從容到.遍問親知次第尋.
腸斷裴家光德宅.無人掃地戟門深.
一世營營死是休.生前無事定無由.
不知山下東流水.何事長須日夜流.
今朝西渡丹河水.心寄丹河無限愁.
若到莊前竹園下.殷勤為繞故山流.
寒窗風雪擁深爐.彼此相傷指白須.
一夜思量十年事.幾人強健幾人無.
雲覆藍橋雪滿溪.須臾便與碧峰齊.
風回面市連天合.凍壓花枝著水低.
寒花帶雪滿山腰.著柳冰珠滿碧條.
天色漸明回一望.玉塵隨馬度藍橋.
