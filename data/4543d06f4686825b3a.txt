小麥深如人.澶漫不見地
一苞十餘莖.一莖五六穗
實粒大且堅.較歲增三倍
芟穫載滿車.纍纍犢銜尾
大挈置之場.巃嵷丘陵起
婦姑趁天色.撲抶喧鄰里
貧者攟其餘.翁嫗携稚子
農家茲有獲.卒歲可無餒
去夏水漂屋.汩竄幸不死
以得補所失.囷圌可儲峙
云問麥之收.豐飽何因爾
得非長官賢.政化順天理
無乃農夫勤.蚤莫事耘耔
茲蓋天公仁.雨澤以時至
消滅賊與蟊.隴畝皆稠穊
嗟嗟爾之民.無忘天公賜
