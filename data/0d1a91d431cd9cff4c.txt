平生杜元凱.學問光奕世
戚聯帝室未要論.烜赫功高羊叔子
赤霄翔舞須威蕤.孔翠文章豈其累
崇臺作山池作湖.富貴所要聲名俱
酒樽詩句得過薄.小隠山城殊未疏
曹侯詞翰諸公客.慣聽清歌耳傾側
天閑兩驥看追風.晴軒忽下飲河虹
拳毛妙畫不可見.顔公筆精如對面
鄧張不醉無攬轡.燒燭林間鵲飛起
第語曹侯繼張燕.鄰榼如澠不憂淺
