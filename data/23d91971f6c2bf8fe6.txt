陸子白首安耕桑.樂事遽數烏能詳
長羅家家雪作麵.畫楫處處青分秧
迎荻船歸潮入浦.祈蠶會散月滿廊
有時鄰曲苦招喚.茅簷掃地羅壺觴
堆盤珍膾似河鯉.入鼎大臠勝胡羊
披綿黄雀麴糝美.斫雪紫蟹椒橙香
老人飽食可無患.摩挲酒甕與飯囊
兒孫扶侍遞相送.笑語無間歌聲長
人間哀樂不可常.掠剩有鬼在汝傍
常憂水旱虞螟蝗.力行孝悌招豐穰
