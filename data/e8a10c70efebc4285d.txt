野人不愛名.中歲益安命
辛苦營一區.婆娑只三徑
那知錢有神.但喜酒能聖
翩翩趙公子.時時枉軒乘
詩詞既清婉.筆力亦端勁
傳家堅素守.從仕傷直性
語言生風波.道路足機阱
君猶沉下僚.我亦抱多病
時偷半日閒.樂此一室靜
賞月已失期.登高况當令
風物漸凄緊.江山更幽夐
何時城南樓.曳杖可乘興
