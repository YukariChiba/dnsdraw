今朝酒熟吾翁喜.又見生朝會鄰里
雖無盤饌羅羶葷.情話從容自嘉旨
人生富貴固足樂.惟有長年難得似
恬於世味心自閒.贏得龐眉更兒齒
晨興再拜啟阿爹.從古昭昭是天理
不因爲善天降祐.何以康寧膺壽祉
稱觴膝下列兒孫.雖說居貧良亦美
從今都不記春冬.只消歲月將時紀
束書但願早還家.年年祝頌秋風裏
