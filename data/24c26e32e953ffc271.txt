廬陵四公子.吾及識其半
叔也英達人.平易亦精悍
於時吾始壯.敗壁不塗墁
孤身客東都.轉食諸公館
時來扣君門.百過不留難
傾心倒囊笈.燕語徹昏旦
磬折晚爲親.少得而多患
相過汝潁上.歲月不勝難
君才得公餘.十日而千萬
舌端懸日月.筆下來江漢
此行不尋常.談者方一貫
逸足寧小試.寶刀當立斷
用意不崎嶇.欲得忘挾彈
卧念平生親.稍作春冰泮
因聲督張秦.書來不應緩
