棄家錦宮城.結屋廬山前
退鷁空悠悠.冥鴻自翩翩
吟章一傾蓋.見賞朱絲絃
及此再承晤.交情重纏綿
冥賞富雲壑.清聽窮風泉
携壺流雪臺.吹笙落星船
重陰閟華景.平陸成修川
君應有先識.化鶴不待年
重來訪舊隠.滿目空悽然
琴書竟奚屬.詩畫知誰傳
拊懷重感歎.回首還延緣
摇摇松梢雲.疑是巢中仙
