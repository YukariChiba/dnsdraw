寶曆方無限.仙期忽有涯.事親崇漢禮.傳聖法殷家.
晚出芙蓉闕.春歸棠棣華.玉輪今日動.不是畫雲車.
任賢勞夢寐.登位富春秋.欲遂東人幸.甯虞杞國憂.
長楊收羽騎.太液泊龍舟.惟有衣冠在.年年愴月遊.
講學金華殿.親耕鉤盾田.侍臣容諫獵.方士信求仙.
虹影俄侵日.龍髯不上天.空餘水銀海.長照夜燈前.
