張生何人者.琅玕滿懷抱
三十命未興.家貧親且老
出門無所適.獨守西山操
饑寒屢侵凌.仁義自充飽
手裏璆琳枝.不換徑寸草
足底麒麟文.不踏荒榛道
十月客路寒.霜風鳴浩浩
張生氣愈壯.勁髮上衝帽
松筠凍不折.枝葉轉青好
雪深徒三尺.麟麒不受淖
東方有賢者.開廐納騕褭
臨風試一鳴.應免編牛皁
