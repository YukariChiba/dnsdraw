見梅思洛陽.何愁道路梗
見雪憶灞橋.便可心思省
仙家種玉成.造化炊粱頃
凜然孤高標.敢以塵溷請
將軍有傳令.遽成臨渴井
王言惟作命.盍作和羹領
香色歸本根.滋味豈機穽
自非泯全牛.安得試嘗綮
轉庵句中畫.梅詩言外警
難韻有轆轤.妙語壓菑眚
昨夜垂垂雨.一洗娟娟靜
便覺容成圃.真是太玉境
朝來知見香.墮在區別町
不如兩忘言.搔首孤山頂
