李白好溪山.浩蕩旌川遊
題詩汪氏壁.聲動桃花洲
英辭逸無繼.爾來三百秋
汪公亦蕃衍.宗支冠南州
其間新建居.林泉最清幽
竹聲滿道院.山光入書樓
仙氣既飄飄.儒風亦悠悠
子孫多俊異.詞行咸精修
我來至石壁.賞之不能休
酣味碧溪水.苦飲黄金甌
因羨汪君居.復思汪君投
遇景清興發.浩與天雲浮
斐章異繡段.灑翰非銀鈎
庶與謫仙詩.千古同風流
