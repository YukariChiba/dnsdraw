一徑入幽谷.隨山幾縈盤
雲樹深蓊蔚.石溪響潺湲
我來春色晚.山花亦何繁
好鳥不知名.向人自關關
遺我發興新.探討忘疲艱
龍湫信奇絕.飛泉落雲間
快瀉萬斛珠.濺沫霜雪寒
尊者所經行.草木不可芟
敢將塵土足.濯此清泠灣
晚投野僧家.山作碧玉環
高堂極虛明.可寄須臾閑
此行端爲山.山窮我當還
明朝驅車去.依然隨塵寰
勝處未易忘.神遊清夜闌
