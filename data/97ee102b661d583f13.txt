仙游欺緬邈.古事厭增加
自我新形勝.因之翫物華
不勞工子勸.無價境天賒
雲構森如畫.翬飛勢莫遮
靜看梁燕賀.閒聽野蜂衙
曹事初無壅.軍聲信不譁
倚欄歌白雪.爲客進流霞
快意凉風起.餘歡素月斜
吳趨應有始.齊難詎爲誇
夏日思王粲.名流得孟嘉
優游琴八疊.悲壯鼓三撾
遍看題詩語.飄然自一家
