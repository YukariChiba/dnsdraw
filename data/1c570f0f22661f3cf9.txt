人言此峰峻.謂與浮雲齊
浮雲雖滿空.勢自有高低
驚名不察實.世論所以迷
爲君上峰頭.曠望窮東西
杳繚城下澗.遥遥線環堤
人烟衆邑屋.蒙密亂町畦
想彼平地眠.仰如遇昏雞
應論峰頭人.已盡天路梯
古士說高廣.中州扺倉稊
豈嘗駭嶔岑.隘若坐一閨
安得千尺翼.翻身逐飛霓
扶搖過丹山.飽聽鳴鳳嘶
