曲幹隠騰蛇.樛枝展翠華
何年喬嶽種.移植法王家
得地烟雲潤.盤根歲月賒
縱橫齊殿角.偃蹇拂檐牙
數粒宜充釀.收黄好代茶
風生驚砌鶴.日照亂城鴉
牆仞高藏節.河津暗長芽
息陰人接席.題壁字如麻
據類眠梧隠.攀疑摶獸拏
宮槐低可並.譙檜大無加
雖異明堂柱.終同象載車
殷勤與封殖.莫使溷塵沙
