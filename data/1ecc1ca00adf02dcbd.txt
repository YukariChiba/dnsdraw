嘗嗜貴知味.短綆難汲深
讀書不能發.但自成書淫
况復翻異說.潢流渺難禁
豈知言意外.妙此惟微心
初無古今異.歲月謾駸駸
五峯講學地.歎息風雨侵
前時約同途.舊遊愴追尋
鳴鳳不可見.修竹餘清陰
斯文天未喪.千載發韶音
春風滿天宇.魚鳥自飛沉
河流貫霄極.芥舟膠寸涔
神交獨吾子.妙處但微吟
文會匪易得.未應歸故林
君無泉石癖.膏肓詎須箴
