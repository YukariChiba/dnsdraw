君不見天高后土黄.變化出入唯陰陽
旋凝細霧作飛雹.復遣震雷追日光
可憐萬物甚微細.坐聽百變隨顛僵
深根固蒂無計遁.倏來忽返安能防
平生未見實驚耳.稍遠不知如隔牆
君看歌舞醉華屋.下有纍縶排兩廊
眼前苦樂尚懸絕.空中造化知有亡
我居宛丘厭凝沍.雪翻海水填陂塘
但知膏澤利牟麥.恣食餠餌真嘉祥
山陽所記亦何事.有酒胡不盡一觴
