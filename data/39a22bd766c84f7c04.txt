避地寓江左.精廬極深幽
駕言窮勝賞.遂作龍潭遊
暑氣歛以退.輕雲藹而浮
疏林未搖落.山色宜清秋
蘿磴穿窈窕.松風散颼飀
鐵花秀石壁.玉韻鏘溪流
誰將三峽橋.斷取來巖陬
會心得佳趣.濁酒相獻酬
嫩菊青可摘.寒蔬鬱堪羞
樂哉山林間.乃爾遠世憂
豈知江淮濆.殺氣横戈矛
幽討未云已.散策層岡頭
天紳拖脩瀑.落此萬丈湫
空濛杳靄中.時有飛魚游
神物不可見.下隱長黄虬
百穀正焦枯.胡爲此淹留
會乘風雷便.一起澤九州
我與二三子.於世初無求
蕭然巖壑姿.正可擅一丘
願言假吾居.聊作潛珍謀
玉函畀思邈.貝闕歸靈脩
何須挾白羽.共逐青綃牛
