彼酒孰爲之.湛然若天成
爲之非草草.纖悉中度程
其香匹幽蘭.色不減瓊英
采采白菊花.亦酌潭水清
潭水取之源.擇菊廢枝莖
我將饗明神.乃獨以其精
千里馳寄公.非將解公酲
祝公百年壽.多益不爲盈
想公初飲時.瑩徹顔微赬
幽吟倚巖石.緩步睨層城
爰聞在陰鶴.載嘆出谷鶑
我聞至人心.萬物莫足攖
存亡漫憂喜.泛然若無情
此理公得之.奚藉醪醴并
