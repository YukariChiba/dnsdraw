風篠扣吾扉.有人來我語
語好不須多.都不如歸去
開門我見客.客子今何許
竹下得流虹.人言爲杜宇
杜宇昔王蜀.不自安當宁
相歸密淫遊.微行時踽踽
蛟龍失水困.哀怨成飛羽
規名釋爾雅.茲事則然否
揚雄蜀本紀.望帝亦賢主
仙去正啼規.去思傳往古
不妄信斯言.王去非輕舉
蒼天悲此民.故使規聲苦
脫屣感斯意.八極歸容與
到今惟一人.後躅追無侶
所以百世下.直指不得數
聲盡繼以血.空教瀝肝腑
其然豈其然.臣事君看取
