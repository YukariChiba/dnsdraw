公家濟水源.愛蜀如蜀人
公凡五入蜀.東峽西峨岷
門生變交遊.故舊成姻親
蜀味皆吾餐.蜀音即吾民
潼川最後至.既至情亦均
惡不待公刑.善不須公仁
雍容如一家.笑語聞四鄰
山時參公府.堊鼻看斧斤
舉動出至誠.悠久疑爲神
詔書西出關.馬首北向秦
遲行客辭家.擁别兒戀親
公歸且大用.顧蜀還無因
風收彌勒花.雨壓長平塵
滑臺爲公壽.公飲不過唇
樂我奉公歡.榮虞適兹辰
物色莽牢落.人情浩酸辛
已辭尚可聽.少駐雙車輪
