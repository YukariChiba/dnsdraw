吾家全盛時.冠蓋靄雲屯
上車入華省.下車趨里門
宗族百餘人.圭璋疊璵璠
胡塵暗河洛.分散各南奔
豫章老風霜.寧有枝葉繁
識者猶愛重.和爲千歲根
聞汝居沈黎.鄉黨頗見尊
尚蒙五世澤.勿鄙三家村
當令化箕子.所在誦文元
念汝今遠來.白首共盤飧
會合良亦難.亂離忍復言
少留無遽歸.同姓可不敦
