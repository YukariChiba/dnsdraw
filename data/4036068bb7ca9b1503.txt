寒崦人家碧谿尾.一樹江梅卧清泚
仙姿不受白眼汙.風斂天香瘴烟裏
向來休沐偶無事.惟我亦游二三子
彎碕曲徑一携手.凍雀驚飛莫能委
班荆勸客少延佇.酌酒賦詩相料理
多情入骨憐閔殊.休倚橫斜嚼冰蕊
至今清夢挂殘月.强作短歌傳素齒
韻高尚恨白難稱.頼有君詩清且美
天涯歲晚感鄉物.歸歟何時路千里
枕樓一笛雪漫空.回首江亭淚如洗
