蘇侯恃才頗跌宕.常欲立談取將相
風期家世非一朝.於我今爲丈人行
偶然把酒葉公城.胸懷披盡能謔浪
畫燭如椽吐白虹.花枝圍坐紅相向
夜如何其不忍起.風吹日照離筵上
醉中一笑揮萬金.眼前快意誠爲當
僕夫結束底死催.馬翻玉勒嘶歸鞅
南驅面有千里塵.道遠回首幾惆悵
漢陽津上游女多.何日石城蕩兩槳
莫倚盧家有莫愁.便成翻手辜前賞
