青青冢上木.夭矯摩太虛
日夜之所息.雨露之所濡
其來至高曾.奚啻五世儲
偉哉廊廟材.而受斤斧屠
其間鍾異質.形氣與衆殊
小者近十圍.大者百尺軀
九苞鳳可巢.千載苓可耡
難以刀鋸加.俾與玉石俱
留爲龍鸞種.要産駒與雛
咨汝二十二.結交猶朋徒
共期松喬壽.以衛龍虎區
子孫其保之.慎勿使剪除
毋傚發冢儒.假辭取珠襦
羣柏既就殲.所存能幾餘
時哉能得已.涕泣而長吁
