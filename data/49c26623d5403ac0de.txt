我齒久已搖.君髮日向白
相逢不相笑.共被老境迫
周旋三十年.近歲多間隔
伊昔無事時.日夕望顔色
此道要琢磨.苦語費思索
不能如宿心.每負朋友責
别我寧陵縣.隨我昭德宅
所期無二三.可恨已千百
交游大半死.况值兵火厄
舉首望八荒.無乃天地窄
涼風吹秋深.江湖動行客
誰能于此時.出語見肝膈
胡塵蔽中原.盜賊暗阡陌
公其無遽行.待我有良策
