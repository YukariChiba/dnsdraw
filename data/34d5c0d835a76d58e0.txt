長沙人物秀而雅.爭如絕致名天下
率更之書更古今.鍾王筆蹟遭凌跨
藏真草聖夢英篆.齊己詩篇洞青畫
易生寶覺未暇數.爾來鄒敦最聲價
巨公要人邈已徧.戲畫寂音老尊者
繩牀壞衲氣深穩.霜須瘴面情閑暇
平生剛褊語忤世.定知見此遭譏罵
涼都貴人如玉叢.富貴熏天光照夜
凌烟風姿劍拄頤.妙手當煩爲圖寫
