行行莫敢悲.一死復千怨
脫身歌舞中.姊姒不足戀
蠻帳紫茸氈.雖卑固不賤
昔在後宮時.幾見君王面
君王有鳳偶.不數芹邊燕
儻曾賜御覽.豈爲畫所幻
粉黛相嶔巇.亦懼人彘變
但念辭鄉國.遠適堪慨嘆
此時漢無策.聊塞呼韓願
非無霍嫖姚.兩國慮塗炭
欲寬公卿憂.隻影非所羨
敬將金繒行.不覺淚珠濺
請行安得辭.心心存漢殿
所憐毛延壽.既殺不可諫
馬蹄蹴胡塵.曉月光燦燦
悽愴成琵琶.千古庶自見
他時冢草青.漢使或一奠
