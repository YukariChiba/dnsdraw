閑日一思舊.舊遊如目前.再思今何在.零落歸下泉.
退之服硫黃.一病訖不痊.微之煉秋石.未老身溘然.
杜子得丹訣.終日斷腥膻.崔君誇藥力.經冬不衣綿.
或疾或暴夭.悉不過中年.唯予不服食.老命反遲延.
況在少壯時.亦為嗜欲牽.但耽葷與血.不識汞與鉛.
饑來吞熱物.渴來飲寒泉.詩役五藏神.酒汩三丹田.
隨日合破壞.至今粗完全.齒牙未缺落.肢體尚輕便.
已開第七秩.飽食仍安眠.且進杯中物.其餘皆付天.
