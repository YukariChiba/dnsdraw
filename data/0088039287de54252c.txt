太原西北勁兵處.地直雲中控定襄
六月出師平玁狁.九天選將下文昌
車魚辟士應難得.詩禮臨戎亦未妨
緩急羽書須自草.平安烽火鎮相望
柳營禀畏將軍令.毳幕懷來塞下羌
清嘯肯饒劉越石.長纓終係左賢王
關山萬里邊塵靜.亭館三冬朔雪狂
笛怨梅花新度曲.樽傾竹葉淺飛觴
禦寒應覺重裘暖.料敵懸憂兩髩蒼
只待今年破虜後.徵歸論道坐巖廊
