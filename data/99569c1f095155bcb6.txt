上書乞江淮.得請臨關河
所得非所願.親友或相訶
丈夫志四方.所遇常逶迤
况當國西屏.形勝古來多
崑渠涌北郭.華岳垂東阿
羌虜昔未平.驛騎如飛梭
間諜時出沒.關梁苦誰何
爾來一清凈.西望多麥禾
魏絳方和戎.先零正投戈
秦人釋重負.道路聞行歌
便當卧齋閤.次第除網羅
時時一嘯咏.未用勤催科
諸孤寄吳越.食口如雁鵝
時分橐中金.何必手自摩
