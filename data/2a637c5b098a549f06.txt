妙齡擢秀如黄童.藉甚詞林振古風
瀾翻千載常在口.磊落萬卷獨蟠胸
不将龜筮論從逆.獨向詩書有高識
琳宫乞得十年閑.可但新詩勝疇昔
一麾自詭治東萊.洗眼看公手重拭
疲氓按堵身暫休.黠吏垂頭聲不出
人言功效真卓爾.歸近高堂渾含喜
喜公才氣更難量.致君要著巖廊裏
秋雲漠漠向空飛.颯颯凉風生桂枝
馬蹄又踏東川去.盤水洋洋可樂饑
我今作吏愧無補.夢寐林泉那得歸
會袖手版付丞相.卻掃庭闈戲綵衣
卜鄰僅許依仁里.與子艱難共生死
釣竿伴我訪滄溟.沮洳定無三尺鯉
