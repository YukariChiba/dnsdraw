吾易不師房與雄.吾筴不占方與功
曰生一字有餘矣.萬有二千無隠爾
家人養火青楓前.過鼎一散成灰烟
泉亭長在麓之始.一止于山斯蹇矣
君不見坎離汲汲長相親.天淵混混無停雲
陳根已腐先復神.碩果未落心先人
心源翼翼城與缾.目光步步蘧而醒
得路至死行勿還.一簣自到天門山
不愁緝緝仍翻翻.偏我詐詐與姦姦
只愁衰惰忘躋攀.生意自斷它人難
公家此事最了了.萬仞峯頭看飛鳥
忽然憐我鸒鳩鷃雀之凡毛.傅以鵬翼何其高
