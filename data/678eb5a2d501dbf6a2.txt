來謁衡嶽山.未窮衡嶽境
爇香赤帝殿.恭祈國壽永
婆娑禹指山.僅窺虬龍影
分枝萬派別.功與天地準
悅亭萬竹間.倚丘甫俄頃
披雲挹蒼翠.俗慮須甦醒
王事屬有程.山容看難盡
歸來短篷底.夢斷青松徑
雲開爲韓子.雪霽朱張詠
必如三先生.人與此山稱
我生等培塿.安敢喬嶽並
好峰七十二.詎可一朝竟
男兒萬里眼.長嘯付一瞬
終朝摘星斗.寘身祝融頂
