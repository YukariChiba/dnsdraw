老源縛屋磯山側.廬山對門江水隔
單丁住山二十年.一等栽田博飯喫
諸方說禪如紡車.我口鈍遲無氣力
屋頭枯木自安禪.生鐵脊梁釘椿直
我昔東游曾見之.兩頰温然笑渦出
到今持夢渡楊瀾.浪花漫天浩無極
紛紛衲子飽眠卧.面如梔子衣領白
年年江北與江南.誰肯端來尋此客
愛君今人肺腸古.毛骨含秋眼睛碧
能知此老端往尋.處處好山留不得
作詩贈君終自愧.君去我留空歎惜
