十年趁飛蓬.來作海邉夢
曾無竹馬迎.長辦柳車送
長鬚乞米收.驥子學詩誦
自公弭節歸.許我執鞭從
聽詩鬼神泣.看劍星辰動
歡留文字飲.靜憇苾芻供
辨疑每及爭.攻短不憚痛
捜奇至旁求.探賾或奇中
誰知烟霞姿.肯與塵土共
長風起青冥.逸思攪空洞
豈無酒百船.可待角三弄
不勞行炙人.一見散花衆
敢違江山招.寧受児女風
可但東山佳.西池有儀鳯
