方塘灧宿漲.曲澗來飛湍
光涵鬰藍天.澒洞碧玉寬
小亭塵土外.瓦影浮朱欄
霜渚寫秋色.烟林養漁竿
佳人秋霞衣.皎皎明月冠
欲濯且無塵.隠几得妙觀
海若眩河伯.等在蝸角端
那知坳堂上.盃水生濤瀾
雲間謝公子.五字冰雪寒
展讀勝圖畫.經行記林巒
九垓未暇遊.據殻諒匪安
一到定何日.眷焉抱長歎
