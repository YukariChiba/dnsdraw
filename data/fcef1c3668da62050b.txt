乃翁知國如知兵.塞垣草木識威名
敵人開戶玩處女.掩耳不及驚雷霆
平生端有活國計.百不一試薶九京
阿兄兩持慶州節.十年騏驎地上行
潭潭大度如卧虎.邊頭耕桑長兒女
折衝千里雖有餘.論道經邦正要渠
妙年出補父兄處.公自才力應時須
春風旍旗擁萬夫.幕下諸將思草枯
智名勇功不入眼.可用折箠笞羌胡
