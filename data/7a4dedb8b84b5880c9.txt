老倪昔以戇去國.時無一語爲王留
自從醫國失扁鵲.民之瘼矣矧可瘳
滿朝爭慕舌爲柔.忍恥戴天事世仇
間有一念及王事.祇能低頭效楚囚
漢家朝得一汲直.淮南即日干戈休
夷甫清談倡薄俗.坐視平陸沉神州
殘寇六年汙京汴.羣魚假息釜中游
陛下至仁一南北.天假機會忍不投
顧盼左右求所倚.張仲孝友吾故侯
亟下一紙起高卧.明堂一柱清廟球
書生聞詔喜不寐.江左有人吾何憂
翻思死者不可生.誰爲中興壯其猷
未必軍中有老范.且乞王所容居州
