黝奴生長西南夷.朅來中國蒙公知
提攜十年行萬里.寵愛肯爲新人移
但願結髪爲玄妻.不願能歌名雪兒
夜寒僮僕盡僵縮.我獨嫵媚呈餘姿
只慚家世不可考.辯舌推源煩惠施
苦言瀘水異京水.生女那復白如脂
或疑烏几定乃祖.又言黑貂爲姆師
託身似與青女約.薦枕常須黄妳隨
長伸兩脚得安卧.莫作杜老憐腰支
他年老朽幸勿棄.從來弱質不自持
賢哉翁詩善名我.不須更換崑崙詩
