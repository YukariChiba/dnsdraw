昔披朝霞尋洞天.五峰矗漢高巑岏
靈君營魄去千歲.秋桂春蘿空鎖寒
古心未死不忍去.摇摇風纛空中懸
五年失脚墮時網.夢思重到無由緣
朅來出守山水郡.公餘頗得窮幽偏
丹丘仙客舊心賞.騎鶴過之同晤言
詩妍青林華煜煜.氣老幽澗松桓桓
問余君土信奇絕.孰與吾山多紫烟
桐江緡魚炯志節.緱山笙鶴誇神仙
能衡鐵炭識輕重.衆山部婁真如拳
羽人聞此深領會.笑指雙臺催棹船
題詩莫作世間語.會有剜剔青苔看
