衰年萬事懶.此志有誰知
偶爾出何意.泛然歸不遲
休爲鵩鳥賦.幸及荔枝時
水石日在眼.旌旜非所思
攜琴傍松徑.置酒俯蓮池
粲粲水花凈.蕭蕭風葉披
忘言聊隱几.得趣剩圍棋
天地慘将暮.風雲徒爾爲
物華去苒苒.草色自離離
密勿猿鶴侣.迢遥丘壑姿
親朋有情話.圖書皆吾師
掃室僅容膝.說詩真解頤
多慚鵷鷺羽.且詠鶺鴒詩
逸少誓獨苦.孔君休乃宜
平生滄海約.歲晚鹿門期
喜近清秋節.那爲宋玉悲
