七月送我東南道.八月送我西南道
西南江沙黄茫茫.東南海水白浩浩
海水飛作潮頭來.潮頭卷取潮舌回
江沙一望渺千里.千里亦此一江水
水外青山山外雲.雲邊蒼樹樹邊村
村有酒酤酤不得.小船寂寞愁黄昏
大丈夫.不拘此
無酒便如何.有酒亦樂只
爲問東南海水西南江.如何滔滔獨未降
豈不亦笑老先生.有如此水亦迷邦
君但歸.歸去好.人生有情爲情惱
明朝輕舟當徑度.不須回首端州路
