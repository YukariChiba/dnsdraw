春色不自惜.落花如許愁
晴天一望遠.漕水十分流
每遶長隄去.頻因好句留
相隨覓季主.不必貸河侯
論極文章秘.居兼竹石幽
和風落香燼.晚日泛茶甌
壯節知無用.諸儒誤見收
江山亦在眼.歲月忽忘憂
南郭今喪我.長卿仍倦游
漫成長韻律.勝與小蠻謳
簿領憎頻過.塵埃嬾再謀
何須五湖口.風雨轉船頭
