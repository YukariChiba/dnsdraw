羊公洙泗人.易地即顔子
功名真餘棄.邂逅照圖史
況復權利間.何啻鼠肝似
武庫偶並稱.相去不知幾
臺傾屬新葺.天遠暮山紫
佳月喚我來.拋却烏皮几
莫言風景非.世本無真是
有酒即宜城.有魚斯漢水
殷勤一樽共.清唱切雲起
羈旅聊自紓.高興未渠已
銀河簾旌接.斗柄屋山指
側聞急才秋.便坐引奇士
但遣君意陳.流落非予耻
