吾宗宣城守.詩壓顔鮑輩
其間警拔句.江練與霞綺
居仁相家子.歛退若寒士
學道期日損.哦詩亦能事
自言得活法.尚恐宣城未
今晨開草堂.書帙亂無次
探囊得君詩.疾讀過三四
淺詩如蜜甜.中邊本無二
好詩初無奇.把玩久彌麗
有如菴摩勒.苦盡得甘味
徐侯南州傑.論文極根抵
讀君詩卷終.曰此有餘地
期君高無上.二謝以平視
要當掣鯨魚.豈但看翡翠
