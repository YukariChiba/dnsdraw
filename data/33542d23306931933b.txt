懶情妨勇志.闇識乖明時
昔人嗟遠矣.有夢那見之
百計諧余衷.第一證以詩
合處即券鑰.寧問渠爲誰
端居偪仄胸.旦旦荆榛披
又如涸轍魴.縱漾清塘陂
宗旨要領會.法律忌脫遺
泚筆漫擬古.深扃愧無奇
寒松凜顔采.恥競桃李姿
疲馬借康莊.敢對騏驎馳
自娛成自虐.苦心到肝脾
孰真念本願.頗或譏繁詞
君侯忽我予.臭味幾夙期
何時結幽磐.開徑通雙扉
花明鶑錦薌.竹暗蜂烟霏
應緣更數載.遮莫俗驚窺
偉編昨珍投.如病和扁醫
月臺氣醇茂.共社當肩隨
火龜莫視兆.叶吉庸奚疑
解頤持此先.詎須匡鼎來
