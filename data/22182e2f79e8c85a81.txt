歲復當生次.星臨本命辰
四人同丙午.初度再庚寅
長狄名猶記.沙隨會若新
童心仍竹馬.暮境忽蒲輪
鏡裏全成老.尊前略似春
三年歸汶上.千日卧漳濱
剛長交新泰.陰消脫舊屯
網蛛縈藥裹.竇犬吠醫人
窗下烏皮几.田間紫領巾
鯢淵方止水.鯤海任揚塵
波匿觀河見.維摩示病身
顰端還一笑.默識幻中真
