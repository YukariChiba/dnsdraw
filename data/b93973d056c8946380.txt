暨陽古澤中.今歲仍大水
舟行民田中.一浪四十里
農夫相對泣.父子饑欲死
酷吏亦何心.誅求殊未已
豈繄竭膏血.直欲剝膚髓
哀此無告民.有生皆赤子
天災自流行.助虐亦何理
我愧才術疎.陸陸佐小壘
熟視不能救.有淚空如灑
皇心念下民.惻怛形詔旨
丁寧既諄複.象魏幾黄紙
要須盡蠲除.仰稱德意美
人微言或棄.歸休從此始
