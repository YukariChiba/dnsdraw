策府名卿厭鳴玉.朅來南陽朱兩轂
胸中雲夢吞八九.終然不貯閑榮辱
坐令政事邈前人.容易端如探筐簏
去年持刃今扶犁.所至熙熙豐穀禄
華堂夢斷燕絲簧.笑謂鄒枚不如肉
公雖飲少客自醉.但見銀缾倒輕渌
明明天子正搜賢.真賢繼踵還符竹
勳勞矧已疏屏風.八命難淹一州牧
願公快向百花洲.更集賓僚勤把菊
