前年到官殊未久.君亦東來爲我友
握手一笑萬愁寛.平日語言期白首
山深縣僻庶事荒.雖植嘉苗半稂莠
我無長術剗芽蘗.坐見斯民顔甚厚
君有豪才生顯家.未涉要津甘五斗
巳将客意同休戚.復視世途均好醜
咄嗟吾屬皆壯年.當學古人所無苟
勞生險易固多岐.未必功名垂不朽
自知物理難揆量.惟勵身規務恃守
丈夫實藴四方志.方虔君命方趨走
崎嶇一邑勿云遠.赤子歡迎如父母
銅梁春晚亦開花.猛駕歸軒會文酒
