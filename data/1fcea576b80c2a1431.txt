人心之精微.未動孰爲判
邪正介然形.君子小人斷
熙熙大雅歌.洋洋關雎亂
或覘時安樂.或識世屯難
是惟言出口.矧復書脫腕
至著恢人文.至微極幽贊
或者藏其心.外飾徒璀璨
誰知敬肆間.德之所聚散
卓哉符溪老.吾道資禦捍
萬殊錯揉中.獨識一理貫
反躬事省察.憤世興寤嘆
揭堂闡斯則.絕識陋秦漢
於余或有所.相謂畫可玩
無物報瓊瑶.作詩附筆諫
