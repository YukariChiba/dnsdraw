君不見馮公之嶺摩蒼天.危梁峻坂相屬聯
樵夫跬步不得上.仰視懸石勢欲顛
下有飛泉瀉鳴瀑.舂撞嵓竇匯山麓
飛流濺沫冰雪寒.蘿蔦荒林猿狖伏
傍穿鳥道人蹤絕.怪石虎踞蒼崖裂
捫參歷井路屈盤.九折羊腸車軸折
如何年少遠遊子.擔簦躡屩來過此
或欲挾策干君王.亦有辭家遠從仕
馬痡僕倦棲茅屋.夜汲巖泉燃楚竹
賜璧封侯事渺茫.塗窮未免阮生哭
遐想太古開闢初.地隔東甌擅一隅
山腰鑿石自何代.要令海宇同車書
不知馮公亦何者.姓名宛與茲山俱
我行適當三伏間.霪霖積潦行路難
家住太湖三萬頃.烟波回想洞庭山
