憶昨初受命.同下紫宸朝
問君當何之.笑指北斗杓
共念到幾時.春風約回鑣
所持既異事.前後忽相遼
風月坐易失.山川行知遥
回頭三千里.雙闕在紫霄
我老倦鞍馬.安能事吟嘲
君才綽有餘.新句益飄飄
前日逢呂郭.解鞍憩山要
僮僕相問喜.馬鳴亦蕭蕭
出君桑乾詩.寄我慰寂寥
又喜前見君.相期駐征軺
雖知不久留.一笑樂亦聊
歸路踐冰雪.還愛脫狐貂
君行我即至.春酒待相邀
