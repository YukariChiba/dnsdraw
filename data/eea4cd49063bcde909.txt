道在穹壤間.如日照萬國
淳乾再中天.斯文荷申錫
惟時朱夫子.一柱擎天力
勉齋妙心傳.月印寒潭碧
東野正始音.絕唱未易續
昕庭萬言對.珠璣燦盈掬
一麾壓南州.寒谷回春燠
煌煌漳水珠.照燿崑山玉
美哉巽齋守.傑構捐金錢
橫經踞臯比.冠劍來三千
賢侯揭新扁.偉觀還當年
孰能踵公武.名蓋東南天
經畬望有秋.譬彼田舍翁
學道猶學醫.百脈期疏通
立身尚名節.峻峙千仞峰
勉哉蹈前修.毋與流俗同
