忽辭鼓山行.便作徑山去
道人孤飛雲.腰包咄嗟具
兩邊兄弟間.楊岐一條路
禪許衆人參.院要大家住
無是亦無非.何喜復何怒
同粥鼓齋鐘.等燈籠露柱
佛眼接竹庵.雲門透圓悟
爾則有師承.心共成佛祖
可笑世上兒.妄念分毀譽
石火電光中.畢竟什麽處
所得能幾多.造業不知數
生死到頭來.請問末後句
窮漢未必窮.富漢豈真富
入門相見時.此話莫錯舉
