直峰峭壁天半青.髙簷張燈疑挂星
山川勢力有如此.擇地信可棲仙靈
我前解官古樵戍.志願本欲探珠庭
時當恢台積氛霧.一日三雨時三停
載舟撐石逆噴浪.自謂力可登青冥
篙工榜岸遭急灑.回宿荒宇依祠廳
二三道士謬告語.云此潤澤來雲軿
比聞輿人誦舊說.仙官下矚如明熒
遊占晴爽惡昏滯.官去此法當伶俜
果還近甸阻天路.一官泛跡隨飄萍
退之昔日徙南服.祝融騰擲開仙扃
近時蘇翁失定武.太行毛髪無餘形
一晴一雨告休咎.晴者人樂陰天刑
我意神官與人異.宜以行事分羶𦎬
人如阨棄神亦厭.世間利達真芳馨
窮通兼忘扶正直.人知戒勸思常經
有如神意本不爾.人意忘卜欺愚聽
黄鐘大呂絕世韻.扣擊距躍嗟短莛
心知得路適遠意.願結茅廬當寒汀
真遊適遠未可必.搖寄此語通丁寧
