平昔登凌歊.西望歷陽岸
江空蘆葦闊.日落烟霧散
倏然别鄉國.三載客淮甸
賞心無復有.離渚但紛亂
邇來治冤獄.文字堆几案
置之步城堞.山川却對面
崔嵬浮圖出.巨筆插天半
秀色凌丹青.長毫蘸河漢
翻思宋武帝.此地嘗壯觀
美人厭煩暑.揮衣待霜霰
流芳千歲間.陵谷未云變
碑陰杜牧題.缺玉稍可辨
歸魂招不得.舊土常情戀
時作梁甫吟.清風忽吹斷
