睿主臨軒達四聰.皎如麗日明高穹
傾葵發蔀燭幽隠.熙然萬物還春風
鼎新百度躋時雍.西垣東省羅鵷鴻
鋒車趣召無虛日.高陽才子咸登庸
古桃小壘江之東.邇來慶事何其豐
使君已秉螭坳筆.尺一于今召我公
我公智畧真夔龍.劍佩合侍明光宮
昇平雅樂欲大備.暫借筆管調笙鐘
奉常地峻位望隆.不與列棘監寺同
文傳章句羣經外.器識錞于衆樂中
不願封侯食萬鍾.不羨乘雲遊樊桐
羨公此行登仙去.蜚聲直上徹九重
上方更化歸醇醲.論思獻納宜舂容
凝旒若訪草茅士.餘論無忘采菲葑
