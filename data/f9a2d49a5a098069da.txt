胡地苜蓿美.輪台征馬肥.大夫討匈奴.前月西出師.
甲兵未得戰.降虜來如歸.橐駝何連連.穹帳亦累累.
陰山烽火滅.劍水羽書稀.卻笑霍嫖姚.區區徒爾為.
西郊候中軍.平沙懸落暉.驛馬從西來.雙節夾路馳.
喜鵲捧金印.蛟龍盤畫旗.如公未四十.富貴能及時.
直上排青雲.傍看疾若飛.前年斬樓蘭.去歲平月支.
天子日殊寵.朝廷方見推.何幸一書生.忽蒙國士知.
側身佐戎幕.斂衽事邊陲.自逐定遠侯.亦著短後衣.
近來能走馬.不弱並州兒.
