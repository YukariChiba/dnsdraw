我本巖壑性.落身名利場
譬如籠中鳥.飛舉意不忘
常恨此世人.與古不相方
爭名塞朝市.養志空巖房
近聞二三子.卜築淮山旁
松柏手自種.夏陰鬰蒼蒼
晨釣淮上石.暮返林中堂
琴樽自爲樂.過是皆秕糠
乃知天下士.未易一概量
好事江夫子.慕之著辭章
名落塵土間.清風何激揚
安知後來者.不及董與黄
