七月欲盡八月初.天久不雨暑未徂
下田焦卷上田槁.愁歎不止田間夫
嘔啞水車日夜響.漕河揚塵成坦途
喜見此溪深且廣.玄雲忽起西北隅
林間槭槭水漚起.兩岸人物歡欲呼
未聞霶霈潤龜拆.且使萬物聊沾濡
船窗飄灑疎蓬漏.客意自適涼襟裾
引身東望雲氣薄.未知帝城有此無
傳聞今日方奏告.便有響應來斯須
人家百萬苦炎熇.君王齋禱幾月餘
君王齋禱幾月餘.雲師雨師其疾驅
