僦屋東甌城.爽氣挹西山
颶風忽作惡.柴荆不容關
再徙得陋巷.藩拔井亦眢
稍畢塗塈功.已覺容膝安
庭前木亦嘉.修竹纔數竿
幽豔海榴紅.翠幄霜苞丹
明窗置棐几.荒畦整藥欄
兒曹頗解事.掃徑見秋蘭
鄰里來相賀.知我非熱官
使令勿狙詐.辦此良獨難
未祭孫寶竈.且樂陶令閒
今日我重九.一酌還酡顔
