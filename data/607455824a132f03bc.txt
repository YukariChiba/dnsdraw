駸駸胡馬驕.漠漠楚氛惡
妖區未灰釘.劇陣猛刺斫
向來百金軀.垂老付溝壑
頭涔何必療.心悸還自愕
平生陳孺子.夙佩千金諾
渠如早奮飛.艱歲終有託
那知亦蹭蹬.正復同索寞
汙池雜蛟蜃.叢艾紛燕雀
窮檐倚楹歎.搏擊望一鶚
祝君魯曹子.玉陛奏方略
銘功燦燕石.畫像雄漢閣
平時萬戶賞.端不羞衛霍
屠羊反故肆.吾分本藜藿
