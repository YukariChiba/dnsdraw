楚澤是魚稻.不論斗與斤
老守睡足處.飽飫聞餘薫
時歌郢人曲.細和湘纍文
天風一披拂.花砌飛繽紛
樂此盡日静.頗無終歲勤
劉侯過我數.坐久衣成紋
時驚燕梁句.有似春空雲
千年論往事.一炷同清芬
有客乃如此.我意豈不欣
人生如草木.鼻味殊薌葷
海天得彼趣.妙香吾所聞
庶希清浄化.上答明聖恩
從今世外樂.可比洪崖氲
