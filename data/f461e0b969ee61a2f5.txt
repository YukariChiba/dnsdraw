索居坐孤陋.却掃甘隠淪
荒徑無轍迹.蓬藋方蓁蓁
風雨撼四壁.一榻寄屈伸
誰念相如病.豈堪原憲貧
友人隔河梁.懷思賦停雲
柴車忽過我.問勞何殷勤
促膝話契闊.道合情更親
語言邁流俗.意氣含至真
情懷談不盡.澣我胸中塵
盤蔬與束脯.草草爲爾陳
瓦盆煮新酒.味有太古春
非徒洗磈磊.亦足消鬰陻
北窗坐終日.薄暝生秋旻
斜陽戀客影.把袂不忍分
此去歲月邁.何時復相親
我輩重道義.勢利何足云
榮華易消歇.德齒久彌新
願言保名節.努力配古人
