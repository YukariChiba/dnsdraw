山平村塢連.野寺鐘相答
晚陰生林莽.落日猶在塔
行招兩社僧.共步青山月
送客渡石橋.迎客出林樾
幽尋本真性.往事聽徐說
錢王方壯年.此邦事輕俠
鄉人鄙貧賤.異類識英傑
立石象興王.遺迹今岌嶪
功勳三吳定.富貴四海甲
歸來父老藏.崇高畏摧壓
詩人巧譏病.牛領恣挑抉
流傳後世人.談笑資口舌
是非亦已矣.興廢何倉卒
持歸問禪翁.笑指浮漚沒
