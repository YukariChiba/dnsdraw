神雀來何從.飛鳴自爲徒
尊卑有定分.衆色敢亂朱
與公作新年.禬禳陋桃符
南遷不見鵩.屢集升平烏
翩然自靈物.豈惟眷庭梧
年來翟公門.寂寞誰與娛
瓜田豈故侯.環堵真前儒
雖知非天窮.險阻殆切膚
海南夷獠窟.安得此異雛
似爲三足使.仙子儻見呼
定知隱几人.嗒焉非昔吾
不願宴西瑤.東華返舊都
