擲梭兩手倦.踏籋雙足趼
三日不住織.一疋纔可剪
織處畏風日.剪時謹刀尺
皆言邊幅好.自愛經緯密
昨朝持入庫.何事監官怒
大字雕印文.濃和油墨污
父母抱歸舍.拋向中門下
相看各無語.淚迸若傾瀉
質錢解衣服.買絲添上軸
不敢輒下機.連宵停火燭
當須了租賦.豈暇恤襦袴
前知寒切骨.甘心肩骭露
里胥踞門限.叫駡嗔納晚
安得織婦心.變作監官眼
