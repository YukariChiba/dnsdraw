勿訝春來晚.無嫌花發遲
人憐全盛日.我愛半開時
紫蠟黏爲蔕.紅蘇點作蕤
成都新夾纈.梁漢碎臙脂
樹杪真珠顆.牆頭小女兒
淺深妝駮落.高下火參差
蝶戲爭香朵.鶯啼選穩枝
好教郎作伴.合共酒相隨
醉翫無勝此.狂嘲更讓誰
猶殘少年興.不似老人詩
西日憑輕照.東風莫殺吹
明朝應爛熳.後夜更離披
林下遙相憶.尊前闇有期
銜杯嚼蘂思.唯我與君知
