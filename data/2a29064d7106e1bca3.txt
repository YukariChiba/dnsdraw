君侯起南服.豪氣蓋九州
頃登文石陛.忠言動宸旒
坐令聲利場.縮頸仍包羞
却來卧衡門.無愧自日休
盡收湖海氣.仰希洙泗游
不遠關山阻.爲我再月留
遺經得紬繹.心事兩綢繆
超然會太極.眼底無全牛
惟茲斷金友.出處寧殊謀
南山對床語.匪爲林壑幽
白雲政在望.歸袂風颼飀
朝來出別語.已抱離索憂
妙質貴强矯.精微更窮搜
毫釐有弗察.體用豈周流
驅車萬里道.中途可停輈
勉哉共無斁.邈矣追前修
