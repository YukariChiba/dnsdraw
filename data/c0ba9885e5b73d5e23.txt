賢侯謝郡歸.從游樂吾黨
林泉富餘地.卜筑疏陳莽
是時春正中.來燕音下上
若賀大厦成.喜留眾賓賞
得名因談笑.揮墨粲題榜
所夸賢豪盛.豈止池謝廣
人心樂且閑.鳥意頡而頏
吟罇敞花軒.酬枕酣風幌
輕雲薄藻棟.初日麗珠網
紅袂生暗香.清絃泛餘響
林深隱飛蓋.岸曲遲去槳
波光欄檻明.竹飛衣巾爽
虛容凉樾入.景與文漣蕩
晨飚轉綠蕙.夕雨滋膏壤
嘉辰嘉盍朋.命駕期屢往
觴詠陶淑真.世俗豈吾倣
得以爲勝游.蕭然散煩想
公子固好士.世德復可象
今此大基構.不圖專奉養
美哉風流存.來葉足師仰
