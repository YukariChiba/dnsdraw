從軍古雲樂.談笑青油幕.燈明夜觀棋.月暗秋城柝.李正封
羈客方寂曆.驚烏時落泊.語闌壯氣衰.酒醒寒砧作.韓愈
遇主貴陳力.夷凶匪兼弱.百牢犒輿師.千戶購首惡.李正封
平生恥論兵.末暮不輕諾.徒然感恩義.誰複論勳爵.韓愈
多士被沾汙.小夷施毒蠚.何當鑄劍戟.相與歸台閣.李正封
室婦歎鳴鸛.家人祝喜鵲.終朝考蓍龜.何日親烝礿.韓愈
間使斷津梁.潛軍索林薄.紅塵羽書靖.大水沙囊涸.李正封
銘山子所工.插羽余何怍.未足煩刀俎.只應輸管鑰.韓愈
雨矢逐天狼.電矛驅海若.靈誅固無縱.力戰誰敢卻.李正封
峨峨雲梯翔.赫赫火箭著.連空隳雉堞.照夜焚城郭.韓愈
軍門宣一令.廟算建三略.雷鼓揭千槍.浮橋交萬筰.李正封
蹂野馬雲騰.映原旗火鑠.疲氓墜將拯.殘虜狂可縛.韓愈
摧鋒若貙兕.超乘如猱玃.逢掖服翻慚.縵胡纓可愕.李正封
星隕聞雊雉.師興隨唳鶴.虎豹貪犬羊.鷹鸇憎鳥雀.韓愈
燒陂除積聚.灌壘失依託.憑軾諭昏迷.執殳征暴虐.李正封
倉空戰卒饑.月黑探兵錯.凶徒更蹈藉.逆族相啖嚼.韓愈
軸轤亙淮泗.旆旌連夏鄂.大野縱氐羌.長河浴騮駱.李正封
東西競角逐.遠近施矰繳.人怨童聚謠.天殃鬼行瘧.韓愈
漢刑支郡黜.周制閒田削.侯社退無功.鬼薪懲不恪.李正封
余雖司斧鑕.情本尚丘壑.且待獻俘囚.終當返耕獲.韓愈
槁街陳鈇鉞.桃塞興錢鎛.地理畫封疆.天文掃寥廓.李正封
天子憫瘡痍.將軍禁鹵掠.策勳封龍額.歸獸獲麟腳.韓愈
詰誅敬王怒.給複哀人瘼.澤發解兜鍪.酡顏傾鑿落.李正封
安存惟恐晚.洗雪不論昨.暮鳥已安巢.春蠶看滿箔.韓愈
聲明動朝闕.光寵耀京洛.旁午降絲綸.中堅擁鼓鐸.李正封
密坐列珠翠.高門塗粉雘.跋朝賀書飛.塞路歸鞍躍.韓愈
魏闕橫雲漢.秦關束岩崿.拜迎羅櫜鞬.問遺結囊橐.李正封
江淮永清晏.宇宙重開拓.是日號升平.此年名作噩.韓愈
洪赦方下究.武飆亦旁魄.南據定蠻陬.北攫空朔漠.李正封
儒生愜教化.武士猛刺斫.吾相兩優遊.他人雙落莫.韓愈
印從負鼎佩.門為登壇鑿.再入更顯嚴.九遷彌謇諤.李正封
賓筵盡狐趙.導騎多衛霍.國史擅芬芳.宮娃分綽約.韓愈
丹掖列鵷鷺.洪爐衣狐貉.摛文揮月毫.講劍淬霜鍔.李正封
命衣備藻火.賜樂兼拊搏.兩廂鋪氍毹.五鼎調勺藥.韓愈
帶垂蒼玉佩.轡蹙黃金絡.誘接喻登龍.趨馳狀傾藿.李正封
青娥翳長袖.紅頰吹鳴鑰.儻不忍辛勤.何由恣歡謔.韓愈
惟當早富貴.豈得暫寂寞.但擲雇笑金.仍祈卻老藥.李正封
歿廟配尊斝.生堂合y7鑮.安行庇松篁.高臥枕莞蒻.韓愈
洗沐恣蘭芷.割烹厭腗臄.喜顏非忸怩.達志無隕獲.李正封
詼諧酒席展.慷慨戎裝著.斬馬祭旄纛.炰羔禮芒屩.韓愈
山多離隱豹.野有求伸蠖.推選閱群材.薦延搜一鶚.李正封
左右供諂譽.親交獻諛噱.名聲載揄揚.權勢實熏灼.韓愈
道舊生感激.當歌發酬酢.群孫輕綺紈.下客豐醴酪.李正封
窮天貢琛異.匝海賜酺醵.作樂鼓還槌.從禽弓始彍.韓愈
取歡移日飲.求勝通宵博.五白氣爭呼.六奇心運度.李正封
恩澤誠布濩.嚚頑已簫勺.告成上雲亭.考古垂矩矱.韓愈
前堂清夜吹.東第良晨酌.池蓮拆秋房.院竹翻夏籜.李正封
五狩朝恒岱.三畋宿楊柞.農書乍討論.馬法長懸格.韓愈
雪下收新息.陽生過京索.爾牛時寢訛.我僕或歌咢.李正封
帝載彌天地.臣辭劣螢爝.為詩安能詳.庶用存糟粕.韓愈
