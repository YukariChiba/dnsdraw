宦遊鮮寧居.未定即奔走
踰年官岷峨.較昔已云久
所喜風物繁.聯職多舊友
平生道義心.相期各白首
公餘事招尋.談笑共尊酒
時方積雨歇.凉氣生戶牖
紅蘂照平池.蒼烟羃高柳
清歡正蕭散.離思已紛糾
後遇復何鄉.此樂能再不
念初撫遐氓.力薄顔亦厚
飽歷風波危.僅脫虎狼口
何當掛塵冠.杖屨醉林藪
俯仰適所願.榮利亦何有
世故浩難必.逍遥慕莊叟
