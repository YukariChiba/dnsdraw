遥憐天上桂華孤.月中何不種兩株
唐人此句真絕唱.後來詩人半語無
向來何夕秋風起.吹脫廣寒雙桂子
落向君家樓閣前.種玉開花今幾年
清宵雙影寫窗戶.却兼月裏成三樹
年年八月九月時.黄金粟綴青瑶枝
秋風吹香入月去.風回却带天香歸
容齋仙人爲作碑.誠齋老人爲作詩
金蟇玉兔已傳誦.莫問姮娥知不知
