斯人晚始識.浪走天下半
既將戟爲髯.更用田作面
大材異拱把.勁翮謝籠絆
去年主糟丘.稍厭盆盎亂
忸怩較毫釐.踴躍凌汗漫
今年竈産蛙.田里足咨怨
民窮如受圍.合遣老將援
醫王殊不靈.瘧鬼未即竄
卧念爲魚者.厄運孰與逭
羸馬僅芻秣.稚子且葵莧
大似周南留.寧有東平戀
或報御史除.摇首亦弗願
點勘篆籀古.掇拾簡編斷
秋雨吟齋燈.夜月鄰砧練
一醉洗抑鬰.豈無愛酒伴
蠖屈未可欺.鵬摶詎能算
