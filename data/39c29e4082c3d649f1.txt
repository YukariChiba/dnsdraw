君不見香山居士居洛陽.遠借五寺收文章
又不見巢父詩卷何所藏.留之天地同久長
鑄金琢石非不强.金流石泐不可防
以人傳人策甚良.世人顧未知其方
我昔宦游凌大江.年少從君璧一雙
勝時一詠同一觴.頗亦自愧搶榆枋
劫火不肯留青囊.日往月來心不忘
大兒南歸自五羊.袖中乃有萬丈光
伏而讀之喜莫量.重到虎踞龍盤鄉
今年貢舶早放洋.明珠大貝光溢箱
答賜不敢煩吾皇.願得君詩歸獻王
