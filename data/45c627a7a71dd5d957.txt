華驄料肥九分臕.童子身長五尺饒
青絲鞚短金勒緊.春風去去人馬驍
莫作尋常廝養看.沙陀義兒皆好漢
此兒此馬俱可憐.馬方三齒兒未冠
天真爛漫好容儀.楚楚衣裝無不宜
豈比五陵年少輩.胭脂坡下鬭輕肥
四海風塵雖已息.人才自少當愛惜
如此小兒如此馬.它日應須萬人敵
老夫出無馿可騎.乃有此馬騎此兒
呼兒回頭爲小駐.停鞭聽我新吟詩
兒不回頭馬行疾.老夫對之空嘖嘖
