日落風䬘䬘.驅車行遠郊
中心有所悲.古墓穿黃茅
茅中狐兔窠.四面烏鳶巢
鬼火時獨出.人煙不相交
行行近破村.一徑欹還坳
迎霜聽蟋蟀.向月看蠨蛸
翁喜客來至.客來羞廚庖
濁醪誇潑蟻.時果仍新苞
相勸對寒燈.呼兒爇枯梢
性朴頗近古.其言無斗筲
憂歡世上幷.歲月途中拋
誰知問津客.空作楊雄嘲
