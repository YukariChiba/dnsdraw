天若不産綿.世多凍死民
世若不釀酒.亦復愁殺人
凍面無人色.泊舟下塘側
綿衣既云薄.酒亦何可得
妙絕少陵句.舟重欲無聞
袖手復縮脚.意終思一醺
試一問篙工.酒自此間有
奈何泥滑滑.寸步未易取
不恨衣綿少.但愁無酒錢
能將錢致酒.即似衣添綿
忍凍至于此.猶喜肆嘲弄
此雪遂大作.不凍復誰凍
