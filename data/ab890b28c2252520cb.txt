江雲如旗脚.墨點飛雁行
平圃采芳菊.上水酌桂漿
爲言此何時.杜子逢重陽
醉思莊生達.哂彼齊景傷
至今孤亭間.獨有九日章
昔我來齊山.山僧迎道傍
騎馬到寺門.亂石屹若牆
值雨不徧歷.但取山泉嘗
牧之舊遊處.苔滑屐莫將
却返弄水涯.隔溪望青蒼
絕頂見茅屋.洪波日湯湯
雲霞與雁鶩.還動秋客腸
去逾十五年.游宦韓陳梁
哀哀遘禍殃.乃再居南方
欲往尚未可.追吟寄支郎
