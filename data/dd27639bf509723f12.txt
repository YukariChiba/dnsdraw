曆陽崔太守.何日不含情.恩義同鐘李.塤篪實弟兄.
光塵能混合.擘畫最分明.台閣仁賢譽.閨門孝友聲.
西方像教毀.南海繡衣行.金橐寧回顧.珠簟肯一棖.
只宜裁密詔.何自取專城.進退無非道.徊翔必有名.
好風初婉軟.離思苦縈盈.金馬舊遊貴.桐廬春水生.
雨侵寒牖夢.梅引凍醪傾.共祝中興主.高歌唱太平.
