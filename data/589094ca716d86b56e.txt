吾生足憂患.未老頭已白
鬢間垂素絲.攬鏡聊一摘
星星去雖欣.種種鮮還慼
頗愁日增多.盡拔復何益
追思少年時.綠髪光且澤
森然茂雲松.豈謂少堪惜
自從多病後.脱落露廣額
蒲柳姿易衰.日與風霜迫
蕭蕭不勝梳.擾擾僅盈搦
安能上指冠.常恐吹墮幘
年來涉艱虞.更復非夙昔
奔馳動萬里.漂泊繼三謫
從横蹈危機.侈哆困煩嘖
交遊莫援手.仇怨惟下石
素標宜滿頭.斑鬢未爲逼
何年運河車.泝補泥丸宅
華顛復變鬒.去作煙霞客
憔悴楚江濱.歲晚將何獲
