幽卧不知晴.檣梢見斜日
披衣起四望.天際山爭出
光輝渚蒲凈.意氣沙鷗逸
避盜半九圍.兩脚不遺力
川陵各異態.艱險常一律
胡爲作弧矢.前聖意莫詰
豈知百代後.反使姦宄密
腐儒徒嘆嗟.救弊知無術
人生如歸雲.空行雜徐疾
薄暮俱到山.各不見蹤跡
念此百年內.可復受憂戚
林木方翳然.放懷陶茲夕
