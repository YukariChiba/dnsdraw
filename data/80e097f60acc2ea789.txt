梓士多好學.獨君用心苦
始策萬里足.相期一言遇
荏苒去歲月.差池晚途路
清節撓不變.雞鳴任風雨
一日起仕進.光華照門戶
謂予嘗遊從.復此再會聚
清談語言約.老筆文字古
新詩忽持贈.病目駭觀覩
蘭芷得遠思.從兹識賢矩
草木變秋節.悲風襲原鹵
自可追賦詠.何須倦貧窶
感慨無俗音.虹蜺俟重吐
