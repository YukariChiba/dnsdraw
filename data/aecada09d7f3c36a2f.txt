會稽富竹萌.窮臘鞭已抽
我家南山南.不羡萬戶侯
暮春杜鵑啼.茁茁蓬麻稠
冒土出羊角.穿籬露猫頭
紫蕨性陰冷.荻芽體輕浮
愛此凌雲姿.不與凡卉儔
勝韻貴苦腴.兒童悦甘柔
爽口聊一快.弱胃敢怨尤
朅來海南邦.腥鹹厭蠻羞
桃枝但叢生.澀勒蔽道周
遙看貌或似.美惡如薫蕕
安能助盤餐.嘔嘔但棘喉
唯有檳榔心.羮臛或暗投
鄉味不可忘.坐想空涎流
人生各有適.勿語王子猷
