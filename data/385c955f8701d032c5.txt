卞維吳興鎮.傑出衆山外
晴朝自生輝.韞玉見奇態
新阡表南陽.獨據山水會
青松三萬本.已復出蓬艾
靈泉發道左.天遣資灌溉
初無一綫溜.泛濫欲浮芥
披榛佇方空.餘浸忽可澮
清踰金沙泓.甘此中泠派
朝涵卞峰雲.暮作霅溪瀨
豈惟供百須.旱歲亦多賴
殷勤五大夫.隨喜奉微蓋
嘗聞瑜瑾姿.德與君子配
兹泉爲人出.固是神所介
當令玉德名.相與流千載
