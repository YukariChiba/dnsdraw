江左有豪英.超驤世無倫
妙齡已述作.識造窮天人
儒林老先生.相與爲友賓
客來叩治亂.亹亹披霜筠
波瀾與枝葉.猶足誇後塵
青衫入仕初.十手爭扶輪
孤嘲可敵衆.志鬰不得信
造物念流落.薦收付洪鈞
干將不許就.中晝如有神
七年投炎荒.日與山鬼鄰
妻孥各異土.相望同參辰
秋風吹黄茅.八月瘴霧新
回車嬰重癘.惸惸無與親
中原尚杳隔.墳隴懷棘薪
凄凉浯水頭.魂逝歸無因
精爽竟了了.挽章見情真
流傳到京闕.悲讀聞縉紳
斯人儻不亡.光華國之珍
彼蒼未易曉.三歎鼻酸辛
