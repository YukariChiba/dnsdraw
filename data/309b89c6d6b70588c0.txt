裴侯飲我日向中.四坐賓客顔皆紅
掃除高館邀我入.自出糶麥憐民窮
天邊眼力破萬里.桑麻冥冥山四起
野心探尋殊未已.更欲湔衣北城水
忽見碧樹櫻桃懸.下馬恣食不論錢
赤星磊落入我眼.恐是半醉遊青天
裴侯方坐塵沙裏.役身救物當如此
我曹偶脫簿領閒.何忍愛惜一日閑
且歸拂席飽眠睡.明日更看滁南山
