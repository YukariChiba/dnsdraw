君爲稻田官.君非力田科
我令耕田夫.爲君奏田歌
南畝茨粱稼.東郊烟雨蓑
田家不作苦.奈此歲暮何
憫憫望有年.一失成蹉跎
立苗非不疏.稊稗常苦多
小人剝良善.蓬蒿賤嘉禾
去惡藉老農.芟夷戒駢羅
夫君邦之彥.妙年加切磋
治國與治身.此道終靡他
人心不相遠.如以斧伐柯
願君日顯榮.吾言期不磨
