朝暉散浮陰.天氣清且佳
春城足行樂.況此公侯家
珍館深窈窕.茂林揚芬葩
幽禽囀新聲.宿草含芳芽
覽物曲池平.置酒白日斜
因歌雍門詩.四座皆歎嗟
平生布衣願.不過東陵瓜
致求多嬴餘.竟是迷紛華
一醉稱日富.此風獨可嘉
安能拘浮俗.局若井底蛙
客有章與何.高冠耀文緺
方爲二千石.會促别且賒
他日還相思.當在天一涯
歡極情難忘.願君盡流霞
