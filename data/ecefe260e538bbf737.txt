相公坐東府.簡拔無留才
賢良得帥權.志與馮趙偕
以策屈羣力.勃如飛蚊來
河湟多新田.隴渭少驚埃
壯矣功利舉.趣時各賢哉
誰言夫子喙.不在此日開
手把經綸書.想望黄金臺
相期衢道亨.紙墨皆雲雷
臘雪拍馬睫.朔風穿僕懷
雖云行路難.足免壯士哀
去去合利見.少微近三台
得志亦遄歸.我有賀酒盃
