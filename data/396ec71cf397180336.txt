徼道西華內.觚棱北斗傍
神靈安肯構.恩澤賜燔香
渤澥通驪窟.崑崙拱畫梁
清壇浮早景.碧瓦霽初霜
甲帳嚴如在.丹簷迥欲翔
隆姿瞻漢后.餘烈畏軒皇
埋劍橋山遠.游冠閣道長
白雲迷處所.仙掌鎮相望
五岳扶封域.三辰緯典章
升歌留寶鼎.刻號在神房
盛德尊原廟.遺仁睦鬼方
聖文名善繼.百世溢流光
