聖人毋意物我同.大賢庶幾其屢空
今君胡爲用此意.乃欲酬酢萬化參天工
客來無窮君不厭.所施不同皆有驗
風寒燥濕互相伐.一理驅馳無頓漸
衡門端坐一事無.衆皆刼刼君有餘
見賢不避忘其軀.肯與俗子急錙銖
知君此意久已絕.爲爾病生吾有說
偫儲百藥待百病.任爾紛紛强分别
君但守此心如銕.徧與衆生除衆熱
是則名爲無意訣.剩放南山著秋月
