出山今幾時.忽忽歲再秋
江湖豈不永.我興終悠悠
况復逢旱魃.農畝無餘收
赤子亦何辜.黄屋勞深憂
而我忝朝寄.政荒積𠎝尤
懷痾卧空閣.惻愴增綢繆
東南望故山.上有玄煙浮
平生采芝侶.寂寞今焉儔
朝游雲峰巔.夕宿寒巖幽
爲我泛瑶瑟.泠然發清謳
裂牋寄晨風.問我君何求
洪濤捩君柁.狹硤摧君輈
君還苦不早.無乃非良謀
再拜謝故人.低徊更包羞
桂華幸未歇.去矣從君游
