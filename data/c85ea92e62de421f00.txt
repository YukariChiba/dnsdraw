君不見.錢塘湖.錢王壯觀今已無
屋堆黄金斗量珠.運盡不勞折簡呼
四方宦游散其孥.宮闕留與閑人娛
盛衰哀樂兩須臾.何用多憂心鬰紆
溪山處處皆可廬.最愛靈隠飛來孤
喬松百尺蒼髯鬚.擾擾下笑柳與蒲
高堂會食羅千夫.撞鐘擊鼓喧朝晡
凝香方丈眠氍毹.絕勝絮被縫海圖
清風徐來驚睡餘.遂超羲皇傲几蘧
歸時棲鴉正畢逋.孤煙落日不可摹
