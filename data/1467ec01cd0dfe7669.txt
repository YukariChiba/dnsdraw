破屋無兄弟.拙者所棲息
衡門未嘗啟.聲利詎能迫
資身不求備.百事遂省力
糞埽皆可衣.草木皆可食
春來有餘暇.手種豆一席
秋深葉黄隕.霜莢漸開拆
收歸籬落間.早晚自剝擊
藏之於瓶罌.粒粒堪愛惜
窮冬火鑪頭.時喚山猿喫
猿去吾亦眠.巖房愈幽寂
口誦寒山詩.頭枕麻衣易
于以陶性情.終然遠憂責
頗謂貧非病.更覺損勝益
與其稱楩柟.未若作樗櫟
傍人莫相問.老子方有適
