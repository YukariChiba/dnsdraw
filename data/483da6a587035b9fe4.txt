雪意不肯休.垂垂閣雲端
餘煖蒸衣裘.勢作墮指寒
曛黄陰雨來.俄忽急雨𩆓
空階答簷語.跳珠上闌干
世尊儼無說.凍坐誰爲歡
蕭條僧舍影.癡兀依蒲團
相照憐短檠.坐恐膏油乾
勞生竟何如.歲月如走丸
七星在長劍.細事何足彈
尚想丘園人.慚頰時一丹
徘徊經屠門.飽意只自謾
顧惟淬牛刀.庶足厭一餐
不然學農圃.趁此筋力完
年豐得飽飯.日晏眠茅莞
咄嗟萬里空.俯仰百歲殫
行止信流坎.所遇隨足安
勳名片紙薄.天地如瓢簞
離騷幸相逢.濁酒聊自寬
誰與談此心.夜氣方漫漫
絕牆過饑鼠.翻倒爭餘殘
