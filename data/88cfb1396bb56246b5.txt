衡山高出北斗邊.九疑蒼梧相屬聯
羣峰環走如却立.山脚插入瀟湘川
朱陵渺邈迷處所.白鶴噴薄飛流泉
坐看徐郎拂絹素.盡驅山岳置眼前
徐郎豈是真畫手.酒酣遊戲乃其天
巴陵洞庭連浦溆.鯨鯢蟠穴爲賊淵
詔謂將軍出旗鼓.樓船蹴踏驚浪喧
欃槍夜落照湖水.雕弓十萬猶控弦
湘西古寺最奇絕.丹崖翠壁開何年
况公文章善敘事.大字怪偉宜鑱鐫
中書異時觀落筆.因煩吮墨圖凌煙
孟公韓公毛髪動.腰靫大羽冠進賢
他年中興事可考.公名亦與兹山傳
