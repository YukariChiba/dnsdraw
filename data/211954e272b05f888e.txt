月堕山城小.沙寒水國秋
雲根拔地起.冰柱蹴天浮
紫翠分鼇嶺.青紅雜蜃樓
舟航通萬里.城郭數三州
刺史馮熊貴.仙翁控鯉遊
八龍追後駿.五馬駐前騶
露舄迎門鵲.風簾壓海牛
地偏餘勝迹.山好對冥收
雨爲催詩至.雲應度曲留
歡呼領百罰.跌宕散千憂
顛倒青霞帔.淋漓紫綺裘
誰鑱峴山石.千載記風流
