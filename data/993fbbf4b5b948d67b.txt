海亭樹木何蘢蔥.寒光透坼秋玲瓏
湖山四面爭氣色.曠望不與人間同
一拳墺伏東武小.兩山鬬構秦望雄
嵌空古墓失文種.突兀怪石疑防風
舟船駢比有宗侶.水雲滃泱無始終
雪花布徧稻隴白.日脚插入秋波紅
興餘望劇酒四坐.歌聲舞豔煙霞中
酒酣從事歌送我.歌云此樂難再逢
良時年少猶健羨.使君況是頭白翁
我聞此曲深歎息.唧唧不異秋草蟲
憶年十五學構廈.有意蓋覆天下窮
安知四十虛富貴.朱紫束縛心志空
妝梳伎女上樓榭.止欲歡樂微茫躬
雖無趣尚慕賢聖.幸有心目知西東
欲將滑甘柔藏府.已被鬱噎衝喉嚨
君今勸我酒太醉.醉語不復能沖融
勸君莫學虛富貴.不是賢人難變通
