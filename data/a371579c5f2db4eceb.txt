庚寅吾入蜀.西過齊安城
雪堂拜老仙.眉宇寒崢嶸
微泉尚如昔.激激琴筑聲
龍蛇入筆力.斷石卧縱橫
戊戌奉詔追.觸熱萬里程
歸途抵齊安.歲月浩可驚
三日乃東下.鼓角遥送迎
安國有老僧.元祐初載生
蟬聯說舊事.耳目猶聰明
徒行就船別.耿耿惻愴情
豈知二紀後.汝乃爲此行
追懷昔遊地.未語涕已傾
念汝雖並塞.殘虜方守盟
職雖在警盜.枹鼓寂不鳴
惟當奉法令.日夜撫孤惸
官卑俸入薄.切勿厭藜羹
勇如赤壁戰.節若江水清
人誰不汝知.况事賢公卿
三山與七家.相望兩柴荆
歸來講學暇.襏襫同春耕
