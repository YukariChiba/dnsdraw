人皆笑君拙.我獨喜君直
拙則世所無.直則未易識
昔者中丞公.事主以一德
從容進退間.多士所取則
朝廷九鼎重.冠冕萬夫特
塵埃困大路.此老難再得
至今門下士.必以身許國
孰知强弩末.而有百鈞力
賢孫後來秀.見我好顔色
收功却掃中.欲任門內責
空弮入善陣.匹馬見勍敵
不嫌不識察.但恨無此獲
欲赤莫如丹.欲黑莫如墨
吾常持此言.以辨主與賊
苟無牛羊害.則有天地塞
君能但拙直.亦莫忘黑白
