峭碧參差十二峰.冷煙寒樹重重.瑤姬宮殿是仙蹤.
金爐珠帳.香靄晝偏濃.
一自楚王驚夢斷.人間無路相逢.至今雲雨帶愁容.
月斜江上.征棹動晨鐘.
謝家仙觀寄雲岑.岩蘿拂地成陰.洞房不閉白雲深.
當時丹灶.一粒化黃金.
石壁霞衣猶半掛.松風長似鳴琴.時聞唳鶴起前林.
十洲高會.何處許相尋.
渭闕宮城秦樹凋.玉樓獨上無憀.含情不語自吹簫.
調清和恨.天路逐風飄.
何事乘龍人忽降.似知深意相招.三清攜手路非遙.
世間屏障.彩筆劃嬌饒.
江繞黃陵春廟閑.嬌鶯獨語關關.滿庭重疊綠苔斑.
陰雲無事.四散自歸山.
簫鼓聲稀香燼冷.月娥斂盡彎環.風流皆道勝人間.
素洛春光瀲灩平.千重媚臉初生.淩波羅襪勢輕輕.
煙籠日照.珠翠半分明.
風引寶衣疑欲舞.鸞回鳳翥堪驚.也知心許恐無成.
陳王辭賦.千載有聲名.
柳帶搖風漢水濱.平蕪兩岸爭勻.鴛鴦對浴浪痕新.
弄珠遊女.微笑自含春.
輕步暗移蟬鬢動.羅裙風惹輕塵.水精宮殿豈無因.
空勞纖手.解佩贈情人.
洞庭波浪颭晴天.君山一點凝煙.此中真境屬神仙.
玉樓珠殿.相映月輪邊.
萬里平湖秋色冷.星辰垂影參然.橘林霜重更紅鮮.
羅浮山下.有路暗相連.
