梨山之陽兮有廟煌煌.州人祭享兮釃酒椎羊
王之未死兮守土此方.王之既死兮州人不忘
建山之峭兮建水之長.建秔之粲兮建茗之香
州人禱福兮王錫吉祥.魂之來歆兮靈旗央央
蛇虎遁伏兮松桂芬芳.梨花燁燁兮王之甘棠
自古詩人兮憔悴異常.王之爵位兮何嗇于唐
昔駕五馬兮今衣衮裳.詩人之窮兮詩人之昌
