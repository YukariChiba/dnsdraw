疇昔來會稽.浮舟出江隄
蒼茫望津道.隱隱辟招提
虚氣發峻嶺.疑有至人棲
龍象兹擁衛.羣木皆萋萋
吾家浮屠老.早歲離煩迷
持律破三業.悟道臻淵倪
法網覆衆生.一念絕町畦
戒刀割大葷.水陸無象犀
凡物有極勢.固難叙階梯
兀然被衣裓.誰能判金泥
六時宣法音.萬生荷提攜
愚人本無識.有識自難稽
如我解所說.安可議東西
稽首送歸馭.信美舊山蹊
