豫章拂青冥.密蔭覆百畝
初由拱把微.封植歲月久
大廈捜棟梁.匠者終見偶
甘井如車輪.千尋徹坤厚
畚鍤非一朝.致力自培塿
河流涸生塵.源源獨清瀏
李子素綺紈.操約世莫誘
字畫尤勁奇.往往過虞柳
當其求帖時.彷彿昔人嘔
吾惟蜩翼知.豈暇卹衆口
願言舉斯心.夙昔仁義藪
甘井與豫章.勿使擅所有
