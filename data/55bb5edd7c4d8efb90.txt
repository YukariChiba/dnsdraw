維古女士都可見.過眼絕無一佳傳
客來授我一編書.疾讀不知雙涕泫
夫人有子鳴斯文.吾從崑崙識河漢
胸中能貯百卷書.此豈只用裙襦看
前朝大老尊夫人.鬼蜮不量作兒玩
寒心仰屋竊嘆語.志士如今刀斫案
唐安治中祿不薄.十畝東湖紅爛漫
輕車在門忽折軸.恨如秋江盛不滿
史筆在手吾宗英.寧愛一詞沒彤管
人生八十善可書.好夢仍長不爲短
