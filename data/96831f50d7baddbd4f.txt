世人畫梅賦丹粉.山僧畫梅勻水墨
淺籠深染起高低.烟膠翻在瑶華色
寒枝鱗皴節目老.似戰高風聲淅瀝
三苞兩朵筆不煩.全開半函如向日
疏點粉黄危欲動.縱掃香須輕有力
不待孤根暖氣回.分明寫出春消息
大空聲色本無有.宮徵青黄隨世識
達人玄覽徹根源.耳觀目聽縱橫得
禪家會見此中意.戲弄柔毫移白黑
佳句殷勤致兩番.深情邂逅高雙璧
不愁開謝逐東風.全勝當年隴頭驛
