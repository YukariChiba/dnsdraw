吾佛舒廣長舌相.不即此座亦不離
爾時寶積諸長者.持七寶蓋而獻佛
如菴道人道機熟.今亦即色以明心
攢花簇錦出新好.而以組綉作佛事
一一針孔一世界.一一花葉一如來
森羅萬象影重重.莫不一法之所印
此座非高亦非廣.此被非闊亦非狹
舒即大千悉彌滿.收入微塵不迫窄
譬如隨色摩尼珠.是被光明亦如是
晝夜常轉如是輪.須彌燈王爲作證
