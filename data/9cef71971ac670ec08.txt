翛翛一羽翁.奇骨兩目方
乃以貧自樂.餐霞辟穀腸
混世人莫識.結茅居僻荒
一墩僅十畝.培塿萃彼疆
惠峰作南屏.秦望橫北牆
隱此不記年.悟仙號青暘
翩然仙道成.陟墩神遠翔
指墩名道成.人以許仙揚
豈無緱山人.吹笙雲錦裳
令威去千年.歸來賦歌章
青暘得仙去.千古傳此鄉
訛而爲柳跖.吳魯路渺茫
柳爲橫行盜.安肯城此旁
不知何愚人.魚魯昧審詳
至今傳名誤.使志乘其將
吾爲正斯繆.百世流餘芳
