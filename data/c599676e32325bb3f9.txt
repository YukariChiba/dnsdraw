放鶴在深水.置魚在高枝.升沉或異勢.同謂非所宜.
君為邑中吏.皎皎鸞鳳姿.顧我何為者.翻侍白玉墀.
昔作芸香侶.三載不暫離.逮茲忽相失.旦夕夢魂思.
崔嵬驪山頂.宮樹遙參差.只得兩相望.不得長相隨.
多君歲寒意.裁作秋興詩.上言風塵苦.下言時節移.
官家事拘束.安得攜手期.願為雲與雨.會合天之垂.
