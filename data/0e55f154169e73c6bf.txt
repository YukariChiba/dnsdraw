四序各自佳.要不如春時
何必花與柳.始愛春物熙
今晨駕言出.從公南山西
泥軟屨自愜.風嫩面不知
寒草動暖芽.晴山餘雨姿
水日亦相媚.蹙紋生碎暉
鳥聲豈爲我.我聽偶自怡
出門初憚煩.載塗乃忘歸
但令我意適.豈校出處爲
路人見我揖.屬我有所思
我不見其面.信口聊應之
徐悟恐忤物.欲謝已莫追
我率或似傲.彼慍獨得辭
