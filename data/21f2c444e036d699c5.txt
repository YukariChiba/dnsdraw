朱夏久不雨.川源條然漲
三潮渺相連.狂風蹴高浪
蛟龍遞出没.魚鼈隨浩蕩
羣山悄低徊.阡陌失背向
嗟嗟圩中田.一埂安可障
去年已大潦.十戶九凋喪
幸頼官廩實.囂囂命所仰
官廩今已空.農事未敢望
理水竟無術.祈禱俟靈貺
退寸復進尺.潮勢頗難量
彼蒼罪斯民.殺戮不以杖
令人思禹功.巍巍百王上
