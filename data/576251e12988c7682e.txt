春田不雨憂無麥.入囷得半猶足食
伏中一曬不可緩.旱田蒼耳猶難得
人言春旱夏當潦.入伏未保天日好
老農經事言不虛.防風防雨如防盜
外孫讀書舊有功.五言七字傳祖風
旋投詩筆到田舍.知我老來饞且慵
秋田正急車難起.汗滴肩頳愧鄰里
磨聲細轉雪花飛.舉家百口磨牙齒
食前方丈我所無.烝餠十字或有諸
孫歸何用慰勤苦.烹鷄亦有烝胡盧
