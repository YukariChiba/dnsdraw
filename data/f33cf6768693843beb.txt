西齋草樹頗蒙密.竹暗城頭不通日
風晴高柳恰飛綿.花盡黄蜂未成蜜
北窗也復可憐人.亂離十載空傷神
病對青山疑是夢.眼驚新綠已無春
羈懷有句喑不吐.終日無言聞鳥語
寒窗窈窕不嫌風.晚色溟濛却宜雨
穿條隔葉止復啼.白粉畫眉金作羽
應爲山翁久慣聽.聽久不知心轉苦
廟堂何日議銷兵.攜手尚堪歸樂土
還我花姑溪上椽.臥聽春禽囀桃塢
