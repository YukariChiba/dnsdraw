屑屑水帝魂.謝謝無餘輝.如何不肖子.尚奮瘧鬼威.
乘秋作寒熱.翁嫗所罵譏.求食歐泄間.不知臭穢非.
醫師加百毒.熏灌無停機.灸師施艾炷.酷若獵火圍.
詛師毒口牙.舌作霹靂飛.符師弄刀筆.丹墨交橫揮.
咨汝之胄出.門戶何巍巍.祖軒而父頊.未沫於前徽.
不修其操行.賤薄似汝稀.豈不忝厥祖.靦然不知歸.
湛湛江水清.歸居安汝妃.清波為裳衣.白石為門畿.
呼吸明月光.手掉芙蓉旗.降集隨九歌.飲芳而食菲.
贈汝以好辭.咄汝去莫違.
