炎官煽毒日色頳.四海鼎沸遭焚蒸
吳牛耕罷汗且喘.暫休樹影眠溝堘
不知蒼蠅名品夥.乘時附勢相欺陵
其間一種號赤目.巧窺猛攫如饑鷹
鑽眸噆鼻不可奈.以首溷水澆清澄
自期擺脫有此計.須臾撲緣如牽繩
牧兒旁坐少肋力.摑以指掌麾以肱
更憑草帚時一掃.墜地死者堆斗升
乾坤蕩蕩産萬類.涵淹惡物吁可憎
閒從林下看水牯.作詩爲續憎蒼蠅
