溫溫文定公.至道夙所欽
神超雖緬邈.餘英壯儒林
正容閲真翰.默默流至音
不事八法奇.天成寫幽襟
有如瀚海鴻.隨波自浮沉
又如太虛雲.舒卷杳莫尋
乃知晉魏還.筆端有哇淫
棄藁競韜藏.非將玩球琳
庶幾字畫間.可以求其心
清伊一派流.匯作萬丈深
溝渠有暴盈.淟涊時見侵
投膠了不難.公以獨力任
我慚步趨晚.悠然寄孤吟
流風在目前.著鞭要駸駸
願分墨本餘.刻之蒼崖陰
大塊有動摇.斯文無古今
