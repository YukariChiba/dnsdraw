人間妙伎古亦有.畫虎從來易成狗
何人爲作老於菟.鼎死百年無此手
想當運筆亦有神.睥睨知誰看回肘
便恐陰崖風雨來.何止草中狐兔走
易生驚猿羞掛枝.周昉稺犬空復肥
畫中生意似可喜.此虎一出無餘姿
邇來喪亂書阨苦.唯有君家此畫古
妖狐一丘渠自安.狡兔三窟無人取
建章宮殿空咸陽.猛士知誰守疆土
藜藿不採虎在山.安得有臣如此虎
