高城頓崇岡.上與白雲遇
昔賢此登臨.懷古得佳句
結亭自何人.歲月更已屢
古篆僅存名.頹簷颯將仆
我來訪遺蹤.環賞愜幽趣
鳩工扶墊隉.選木換隳蠹
津梁五道人.悉力願相赴
經營未終月.突兀見翬翥
英英蒼梧雲.朝莫此屯聚
時從南山來.倏向高巖去
去來本無心.虛亭日新故
因之望故鄉.更識親闈處
南山互牽情.凭闌目空注
