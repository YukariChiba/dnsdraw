雪白蘆菔非蘆菔.喫來自是辣底玉
花葉蔓菁非蔓菁.喫來自是甜底冰
三館宰夫傳食籍.野人蔬譜渠不識
用醯不用酸.用鹽不用鹹
鹽醯之外別有味.薑牙棖子仍相參
不甑亦不釜.非蒸亦非煮
壞盡蔬中腴.乃以煙火故
霜根雪葉細縷來.瓷瓶夕羃朝即開
貴人我知不官樣.肉食我知無骨相
祗合南溪嚼菜根.一尊徑醉溪中雲
此詩莫讀恐嚥殺.要讀此詩先捉舌
