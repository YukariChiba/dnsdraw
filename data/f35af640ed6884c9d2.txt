東城高且長.下瞰阡與陌
谷風麗百草.春華紛已白
良時忽如此.馳景一何逼
喟彼飯牛詩.終年守寒阨
恭儉夙所敦.葛屨傷褊窄
身爲物逆旅.生乃遠行客
豈無百日蜡.樂此一日澤
美人顔煌煌.奇服爛五色
彈箏奮新響.盃酒縱相索
鬭雞逐狐兔.六博呼一擲
貧士悲失職.坎壈何所迫
安知黄鵠舉.隨時振六翮
