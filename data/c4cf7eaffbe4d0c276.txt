遠海動風色.吹愁落天涯.南星變大火.熱氣餘丹霞.
光景不可回.六龍轉天車.荊人泣美玉.魯叟悲匏瓜.
功業若夢裏.撫琴發長嗟.裴生信英邁.屈起多才華.
曆抵海岱豪.結交魯朱家.複攜兩少女.豔色驚荷葩.
雙歌入青雲.但惜白日斜.窮溟出寶貝.大澤饒龍蛇.
明主倘見收.煙霞路非賒.時命若不會.歸應煉丹砂.
