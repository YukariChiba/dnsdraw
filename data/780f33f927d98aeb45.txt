大旱山嶽燋.密雲複無雨.南方瘴癘地.罹此農事苦.
封內必舞雩.峽中喧擊鼓.真龍竟寂寞.土梗空俯僂.
籲嗟公私病.稅斂缺不補.故老仰面啼.瘡痍向誰數.
暴尪或前聞.鞭巫非稽古.請先偃甲兵.處分聽人主.
萬邦但各業.一物休盡取.水旱其數然.堯湯免親睹.
上天鑠金石.群盜亂豺虎.二者存一端.愆陽不猶愈.
昨宵殷其雷.風過齊萬弩.複吹霾翳散.虛覺神靈聚.
氣暍腸胃融.汗滋衣裳汙.吾衰尤拙計.失望築場圃.
