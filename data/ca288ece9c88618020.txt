長安新雨後.九陌少行人
同輿有宋賈.游市懷隠淪
日聞古賢哲.必與醫卜鄰
來過季主室.再拜語逡巡
矍然悟辭貌.何爲居埃塵
捧腹乃大笑.吾道非爾臻
驥慙罷馿駟.鳳豈燕雀親
筮占聊助上.功利儻及民
大夫與博士.登車若喪神
今我見何遯.始驗太史真
順性誨善惡.不離義與仁
言孝諭爲子.言忠諭爲臣
又得蜀嚴比.寧將日者均
京都盛龜筴.坐肆如魚鱗
噤口不正言.唯能辨冬春
鴻冥復何慕.安得雞鶩馴
