結廬守親冢.淡食畢喪制
焚香誦寶經.傾悲拔冥滯
神明扶孝思.肌髪保陽氣
支離僅不死.鄰里爲歔欷
倏然叩予門.殷勤謝銘誌
袖攜一幅圖.離坎備形勢
明堂正丘穴.松檟列新翠
身雖離冢旁.披圖即流涕
拏舟遽言别.諱曰仲春至
酌水採嘉蔬.藉草具嚴祭
又言廣栽植.薄取歲時利
事死如事生.終焉達斯志
儒者似君稀.况復褐冠類
誰爲孝子傳.吾詩信無僞
