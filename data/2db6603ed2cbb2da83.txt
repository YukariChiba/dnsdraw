兒童不識草書法.但見滿紙鰌蛇結
安知筆法追古初.睨視衆體稱雄傑
事忙往往無暇冩.属思幽窗乃奇絕
鍾離昂昂散人後.寄迹一官今白首
潜心妙趣百事忘.興來書空不停手
當年飄泊重湖外.翰墨已有時流愛
風波頓挫格逾遒.羽翮翩翩入吾輩
一時已聞紙價高.千古定有書名在
何當灑埽竹洞邊.雲醅滿酌黄金船
萬事峥嶸置毫末.三盃縱逸如張顛
相知本不誇勢力.休論脫帽王公前
