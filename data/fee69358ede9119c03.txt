酤酒榷吏杓.買魚市兒籃
雖非爛腸宴.亦知足一酣
冬景忽卓午.晴雲喪曇曇
室廬絕絲竹.文字入笑談
以此稱出俗.相看庶無慚
解衫掛前楹.豈問布與藍
追講石陂會.秋霜正黄柑
傅翁最後至.嘯詠能交參
題詩廡東閣.醉卧堂西庵
論子赴官職.可余老耕蠶
俱爲樂榆枋.非傚谿壑貪
摻袂歌慷慨.暌離各情含
寄書建水涯.年歷滿四三
不慮復見日.乃于郡樓南
子爲赤髯叟.我有學語男
問訊養生具.僅能無一簪
固知寒儒分.未易過石甔
棄置且勿道.行觴趣空壜
將來難預期.既往已備諳
聊盡酩酊興.安能每憂惔
