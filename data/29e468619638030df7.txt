黄山形勢南如窩.四十餘里趨丹河
年年七月八月雨.稻田瀰漲漫風波
異時都水使者至.東開鐵場分水勢
地綿力短功未成.尺一催歸卒吞志
舊畫茫茫如棄井.百年遺恨如灰冷
我來弔古更窮源.並水沿流至溫嶺
嶺之首尾少低昂.如衡稱物錙銖强
外即大海枕平麓.相去往往尋丈長
天造地設巧乃爾.胡爲棄此而取彼
興廢成否抑有時.不獨今非古皆是
此來經營煩令君.便有異議爭云云
常情自古憚謀始.豈料疲秦終利秦
