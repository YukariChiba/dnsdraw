清晨遊栖真.薄暮宿靈景
山空松桂香.雲細泉石冷
髙崖敞飛簷.象緯逼參井
惜無娟娟月.散此林下影
夜闌風露寒.巖曲燈耿耿
疏鐘響嵌竇.客枕發深省
却随猿鳥起.再上翠微頂
道人山後來.眸子頗清炯
試詢龍虎訣.妙意默已領
我生憂患餘.半世泛萍梗
脫身鯨海中.掃跡方自屏
願從稚川遊.薪水事丹鼎
庶資刀圭力.少使桑榆永
胡塵暗中原.静謐惟五嶺
渺然炎荒地.自絕羽書警
結茅定前緣.幽夢先異境
上下三洞間.安得田二頃
攜家學龐公.捫蝨笑王猛
採薇與散髪.此志久已肯
嵇生非吾徒.幽憤醉方醒
