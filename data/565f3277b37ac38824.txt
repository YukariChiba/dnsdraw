令君命卿家.一經世遺子
煌煌丹桂枝.寂寞踰五紀
朅來山水縣.闢館貯書史
竹梧森翠碧.鸞鵠自停峙
翩翩丹穴雛.一鳴驚衆耳
綷羽覽輝翔.百鳥各披靡
英姿凌雲氣.玉頰編貝齒
唾手取青氊.父老爲驚喜
寧無英妙年.亦或拾青紫
上堂拜重慶.此事世無比
勉哉尊所聞.烟霄千萬里
五斗暫折腰.百錬無繞指
矯翼儀舜韶.作瑞明光裏
來者玩兹亭.甘棠同勿毁
