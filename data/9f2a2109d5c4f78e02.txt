秋橫岱嶽氣象豪.仰瞻萬仞青且高
上凌層漢直咫尺.下視列岫真兒曹
此山萬古儲勝跡.年年人慶東平日
誰知此嶽復降神.鍾作南州人第一
我公之生超凡塵.申甫當年應此身
嶽之大兮公器宇.嶽之秀兮公精神
平生節義磨天地.冰雪丰姿了無翳
詞鋒凜凜人膽寒.少年斫却月中桂
人指杭川水遶東.于今清澈亦如公
太平官府能重創.等閑清興獨哦松
他年三鳳成名了.笑道雙親猶未老
料應坐席煖方生.又赴九天紫泥詔
金鴨香濃慶誕神.好看戲綵滿堂新
不須把酒殷勤祝.嶽算從來無盡春
