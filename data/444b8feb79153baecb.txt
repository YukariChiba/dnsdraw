昨夜夢故人.心顔少歡趣
自嗟棄有司.却言歸山路
君王下明詔.群英翕爭赴
焦鵬共揮翮.跛鱉亦騁步
擾擾天地間.飛鳥不知數
何意獨蕭條.命與時相忤
空復蔽馬牛.不爲匠人顧
昔爲土中花.行待東風煦
今爲簷下草.遠矣霑秋露
老母鬢成絲.寒妻被無絮
歲暮多嚴風.絺綌將焉度
覺來不復見.撫枕淚如注
安得萬頃波.活此舟中鮒
