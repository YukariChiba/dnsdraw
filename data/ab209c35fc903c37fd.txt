西風隕髙梧.秋暑退殘熱
豈不欣微凉.寤歎驚急節
歲華聿云暮.露氣繁霜結
干戈随凝陰.虜騎壯勝鐵
邊防久凋殘.河洛據戎羯
中原無長城.何以限逸越
傳聞今年春.關輔已蹀血
强兵健馬區.乘間肆陵蔑
况兹柔脆鄉.豈復勞齕齧
江漢非不深.天險爲人設
要害無重兵.一葦自可絕
恬然不爲備.廟筭豈有說
翠華果何從.大計宜早决
緬懷沙漠寒.矯首望漢月
杳無鴻鴈來.寧不野鼠掘
何時金鳳輦.復返蒼龍闕
羣生有安堵.國恥稍一雪
努力肉食謀.傍觀心已折
