有人八百歲.作鬼三千年
如此豈不夭.或者稱其綿
大椿一春秋.爲歲各八千
久矣摧爲塵.朝菌猶目前
燕坐一息頃.直到羲農邊
誰謂未來事如漆.未來龜鏡已在先
天地一指掌.日月雙跳丸
摶沙小兒戯.滄海爲桑田
南華達生亦已死.伯倫半醉不是顛
讀書堂上眼如月.輪扁釋鑿乃囅然
髙車本桎梏.更被繩墨牽
利澤苟未諧.仁義空自煎
有客區區老山澤.不鳴不食稱神仙
呼來飲酒不肯飲.月明騎鶴遊青天
舉杯邀明月.舞影各自憐
必求至樂何者爲至樂.今也不樂何用空拳拳
