細聽鄰婦低眉說.年年育蠶苦無葉
山童執筐入市賣.一稱百錢猶未愜
更兼春雨土窗寒.忍見蠶饑頭戢戢
買絲織絹輸官外.空借鄰機閒一月
阿姑卒歲無繻袴.小兒露骭風吹裂
今時縣官清且明.課民務本令必行
擔桑赬肩荷鋤去.青青布種環郊城
明年家養一百箔.巷響繰車楝花落
滿籠新絲白雪香.聽賽蠶官鼓聲樂
