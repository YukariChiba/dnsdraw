東風吹暖雨.潤下不能休.古道雲橫白.移時客共愁.
綠沈莎似藻.紅泛葉為舟.忽起江湖興.疑鄰畎澮流.
此時無勝會.何處滯奇遊.陣急如酣戰.點粗成亂漚.
竹因添灑落.松得長颼飀.花慘閒庭晚.蘭深曲徑幽.
絲牽汀鳥足.線掛嶽猿頭.天地昏同醉.寰區浩欲浮.
柳眉低帶泣.蒲劍銳初抽.石燕翻空重.蟲羅綴滴稠.
荷傾蛟淚盡.岩拆電鞭收.豈直望堯喜.卻懷微禹憂.
樹滋堪采菌.磯沒懶垂鉤.腥覺聞龍氣.寒宜擁豹裘.
名膏那作沴.思稔必通侯.蚌鷸徒喧競.笙歌罷獻酬.
山川藏秀媚.草木逞調柔.極目非吾意.行吟獨下樓.
