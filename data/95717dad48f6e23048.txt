高密古名城.其地近闕里
弦歌聲相聞.往往重夫子
學官雖荒凉.廟貌頗嚴偉
上元施燈燭.下俗奠醪醴
高焚百和香.競爇黄金紙
所求乃福祥.此事最鄙俚
朝廷謹庠序.五路茲焉始
建宮以主之.不肖實當此
澆敝皆掃除.安可循舊軌
丁寧戒閽人.來者悉禁止
嘗聞之魯論.丘之禱久矣
生也既無求.歿豈享淫祀
夜亭甚清虛.古柏自風起
悅之以其道.吾祖當亦喜
