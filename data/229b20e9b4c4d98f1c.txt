朝見日上天.暮見日入地
不覺明鏡中.忽年三十四
勿言身未老.冉冉行將至
白髮雖未生.朱顏已先悴
人生詎幾何.在世猶如寄
雖有七十期.十人無一二
今我猶未悟.往往不適意
胡爲方寸間.不貯浩然氣
貧賤非不惡.道在何足避
富貴非不愛.時來當自致
所以達人心.外物不能累
唯當飲美酒.終日陶陶醉
斯言勝金玉.佩服無失墜
