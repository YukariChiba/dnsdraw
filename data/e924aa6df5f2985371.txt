牧之吟齊天.太白詠秋浦
至今三百年.光焰不埋土
我朝文愈盛.往往出前古
仲容生相門.璨然鳳凰羽
作鎮薄書閒.盈編金玉吐
牧之何足論.白也真爾汝
一朝解符歸.暫泊采江滸
肩輿過蓬蓽.高談辰及午
洗我塵坌聽.不覺歡欲舞
又如熟黄粱.連餐釋饑苦
昔聞鄭國公.片言戢狂虜
廟食配神宗.昭昭仲山甫
今逢族弟賢.家法中規矩
郎省寧淹回.往自結明主
不惟唐蕭家.繼踵登相府
請驅千里雲.時作三日雨
