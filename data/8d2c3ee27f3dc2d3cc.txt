兒時望春春不來.春衣隔年催翦裁
平明出遊薄暮回.惟恐雲氣興風雷
豈知樂極還悲哀.十年黄塵涴青鞋
管領鶑花已無意.感時念舊時傷懷
去年寒食丹徒縣.家寄毗陵不相見
今年寒食江陵府.妻子相看淚如雨
迂儒憂國更憂家.枉殺清明不見花
無端柳絮攪愁思.一徑漫漫春日斜
主人知我坐憔悴.故遣斗酒來相慰
呼妻安穩置牀頭.箇是貧家一祥瑞
牀頭三日未開嘗.耿耿憂心自如醉
朝來忽覺體中佳.吻角流涎已難制
細君平日但濡唇.瓦盆對酌可無人
招朋一飲舒清興.要須脫畧任天真
高郵孫夫子.相逢不作鬲上語
臨川俞先生.客裏傷春作詩苦
二公問學該今古.胸吞雲夢輕阿堵
我酒雖不多.酒行詩可歌
杖藜乘興速來過.不來吟醉奈春何
