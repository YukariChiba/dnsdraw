嶽鎮古所錄.茲山諒其遺
憶從西江來.恍惚欣見之
初疑春雨晴.雲物出怪奇
稍稍對巖壁.森森面嶺奇
紛紜類列障.散漫如連帷
磅礴千里間.衆景皆奔馳
頗訝地軸湧.未覺天柱虧
不讓崑崙高.遂使泰華移
諸峰七十二.磊砢略可推
駢觀擁佛髻.遠睇凝蛾眉
大或覆鐘鼎.細亦銛刀錐
石柜一何高.梯天此爲墀
崩騰鐵馬羣.中有大將旂
身居萬石貴.氣壓累卵危
雄傑亦莫狀.清深亦餘姿
蛟螭護絕磴.草木忘四時
豈知水晶宮.閟藏神所司
陰崖彼何靈.頸斷不敢悲
