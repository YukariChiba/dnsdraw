清泠寒澗水.窈窕青山阿
昔賢有幽尚.眷言此婆娑
事往今幾時.高軒絕來過
學館空廢址.鳴絃息遺歌
我來勸相餘.杖策搴綠蘿
謀野欣有獲.披圖知匪訛
永懷當年盛.莘莘衿佩多
博約感明恩.涵濡熙泰和
凄凉忽荒榛.俯仰驚頹波
發教逮綱紀.喟然心靡它
伐木循陰岡.結屋依陽坡
一朝謝塵濁.歸哉碩人薖
