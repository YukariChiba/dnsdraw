我伯氣吐虹.貫日干文光
胸中有和璞.發揮見文章
筆追羲獻風.句壓曹劉牆
平生太古心.孰得窺行藏
人間富貴味.掩口不一嘗
方朔饑欲死.次公醒而狂
方寸不受折.養此百鍊剛
江湖五十年.飄飄曳征裳
晚歲一區宅.欲並幽林塘
浙東山水窟.選勝方徜徉
蘭溪得佳致.行築鍾山堂
自顧世路險.機穽寧易防
俛首吾不能.高卧庸何傷
貧賤苟自得.麫糗皆膏粱
願言守此志.鵬鷃聊相忘
