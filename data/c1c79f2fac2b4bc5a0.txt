平生愛明月.夜坐長忘眠
每見冰輪上.兩足先跰躚
清賞意未足.常恐雲油然
老來有餘興.猶不減少年
今歲值秋半.一醉擬流連
無何山雨來.不見觚稜圓
尚意閏餘夕.百分棹觥船
居然遂此願.使我喜欲顛
引滿對清影.席地仍幕天
豈知賢伯仲.亦愛此嬋娟
與我嗜好同.清夜聳詩肩
此景已買斷.初不用一錢
况復有佳句.還與月爭妍
愧我無好語.濫繼聯珠篇
