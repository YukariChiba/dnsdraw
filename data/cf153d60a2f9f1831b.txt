昔有二大士.比跡相差池
一隱盧老堂.一作貧舍兒
任緣本無意.音韻偶追隨
髙唱既絕詣.豹隱那得窺
穎公實靜者.妙賞心自知
以此墨守慮.遠繼白雪詞
首叙同契語.生死一推移
末祛唱酬跡.風月非所私
中間任遊戲.不假永篇題
自此探骨髓.杜蘭雜香蘼
翻思前作者.往往求其皮
彼非不論量.泛浪忽深思
但取偶世語.髙調終莫追
穎公整襟量.峭聳乘嶔危
冥捜尚論古.快警耳目疑
不從禪寂縳.此道信權奇
