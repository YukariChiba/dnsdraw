佳蕈出何許.南山白雲根
畦丁入雲採.徧以脱葉翻
戢戢寸玉嫩.纍纍萬釘繁
中涵烟霞氣.外絕沙土痕
下筯極雋永.加餐亦平溫
伊昔貴公子.鮮肥厭羔豚
爭啖肉菌美.共品天花尊
居然此珍産.以遠莫見論
生令五鼎味.但飽三家村
伊余少所嗜.頭白歸故園
日獲甘脆享.人言老饕存
栮脯固已陋.竹枯何足言
從今大嚼處.不復思屠門
