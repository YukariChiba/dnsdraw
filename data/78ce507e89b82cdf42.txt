車如鷄棲馬如狗.勸君莫美循牆走
車如流水馬如龍.不如還家行御風
以尻爲輪神爲馬.世人計出車馬下
出門險阻道里遠.只今誰是能行者
海陵事劇俸則薄.得公相從亦不惡
小吏相欺官長怒.我自作煩公笑樂
庾公故是豐年玉.道貌更自見不足
斷崖獨立老松柏.青天何處飛鴻鵠
汴堤六月塵自障.請公登高更南望
馬煩車怠早歸来.且從夫子濠梁上
