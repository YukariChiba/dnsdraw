濟水澄而潔.河水渾而黃
交流列四瀆.清濁不相傷
太公戰牧野.伯夷餓首陽
同時號賢聖.進退不相妨
謂天不愛民.胡爲生稻粱
謂天果愛民.胡爲生豺狼
謂神福善人.孔聖竟栖遑
謂神禍淫人.暴秦終霸王
顏回與黃憲.何辜早夭亡
蝮蛇與鴆鳥.何得壽延長
物理不可測.神道亦難量
舉頭仰問天.天色但蒼蒼
唯當多種黍.日醉手中觴
