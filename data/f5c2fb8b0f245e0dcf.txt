昨日北風如箭疾.城南一燎三百室
城西片瓦不復存.今日風高火仍急
池魚已作沸鼎焦.槁木那容飛鳥集
糗糧不峙恐民流.樓櫓俱空憂盗入
傳聞此火頗異常.宋衞陳鄭實同日
城中有屋無二三.道路横尸十六七
三州飛報急上聞.詔書亟下隆寛恩
既令折劵已逋責.復振倉廩蘇窮民
東南無事官失職.火政不脩户無耤
坐令惡少恣焚燒.更以深憂貽玉食
小人何幸獨晏然.飽食懷慚面仍赤
