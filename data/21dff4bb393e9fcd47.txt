谷水悠悠水天闊.綠竹漪漪玉龍活
天和堂在翠微中.堂上誰誇青瑣闥
二俊昔爲才所驅.未識危邦何太愚
輕抱雄文走西洛.漫勞黄耳尋中吳
豈謂七百有餘載.乃獲夫子營我廬
能向平時脫羈絡.爲悟浮雲此生錯
通道益深醉隠亭.載鵬風厚逍遙閣
萬累紛紛無處尋.須信天和有斯樂
彼哉二俊胡不歸.空歎華亭數聲鶴
