天驕自昔難羈縻.憑陵中夏侵北垂
秦城萬里塹山谷.漢女遠嫁爲閼氏
赫然武帝事征伐.天下騷動士馬疲
古來制禦無上策.本朝鎮撫誠得宜
祖宗守邊有良將.胡騎遠遯不敢窺
澶淵之役起倉卒.當時衆議何其危
萊公庭爭乃親討.貔虎百萬從六飛
弩機暗發虜酋殞.震怖屈膝祈完歸
歡盟從此到今日.生靈休息誠賴之
中間桀驁邀歲賜.懸河之辯亦莫支
篤生鄭公爲民社.一言剖决遂不疑
萊鄭之功實終始.配入太廟銘鼎彞
我生後公不及識.再拜圖像涕泗洟
安得如公之人在廊廟.坐使德澤漸烝黎
