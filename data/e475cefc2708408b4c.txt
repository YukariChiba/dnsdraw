乾坤常簡易.險阻知最精
堯舜何艱難.難在知人明
孔子每所患.因予猶改更
險如彼山川.無如世人情
明天而昧人.古人所譏評
卓哉子陸子.高具雙眼睛
氣貌纔一顧.肺肝見如傾
或但因傳聞.能見人生平
萬象悉呈露.如揭日月行
何畏乎功令.堯舜爲法程
所惡利口覆.孔子爲權衡
欲希象山翁.此目不可盲
衆欺恐寡信.多僞難皆誠
虛受而實責.無容偏且輕
張陳門下客.莫非天下英
後至所居國.皆能居公卿
濟世才最急.泰道非徒亨
下視甕盎內.成雷聚蚊蝱
鳥須九霄鵬.魚必東海鯨
爲己與爲國.灼知在先生
