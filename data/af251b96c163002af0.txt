雨止風益豪.雪作雲不動
凄凉漢陵廟.衰草卧翁仲
畫妓空笙竽.土馬闕羈鞚
壤沃黄犢耕.柏密幽鳥哢
尚想忠武公.身任社稷重
整整渭上營.氣已無岐雍
少須天意定.破賊寜患衆
興亡信有數.星隕事可痛
陵邊四五家.茆竹居接棟
手皸紙上箔.醅熟酒鳴甕
雖嗟生理微.亦足逭饑凍
劉葛固雄傑.閲世均一夢
論高常近迂.才大本難用
九原不可作.再拜臨風慟
