志士不厭朝市喧.幽人終愛山林靜
一生遑遑爲斗食.匪石有懷徒烱烱
今朝結客來西湖.翛然會心塵慮屏
珠宮貝闕同天遊.閬風玄圃非人境
留連山色即傳觴.眷戀柳陰還繫艇
諸公湖海氣不除.萬里昂昂羽毛整
豈但笑語同娛嬉.正須樂石相箴警
東坡仙去今幾時.寥落風煙誰與領
浪言夏日如許長.樂哉未央等俄頃
不堪歸騎催入關.清夢猶應在雲嶺
