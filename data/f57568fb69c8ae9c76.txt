天於生子厚.稟予獨艱哉
超凌驟拔擢.過盛輒傷摧
苦其危慮心.常使鳴聲哀
投以空曠地.縱橫放天才
山窮與水險.下上極沿洄
故其於文章.出語多崔嵬
人迹所罕到.遺蹤久荒頹
王君好奇士.後二百年來
翦薙發幽薈.搜尋得瓊瑰
咸物不自貴.因人乃爲材
惟知古可慕.豈免今所咍
我亦奇子厚.開編每徘徊
作詩示同好.爲我銘山隈
