曉發碧水陽.暝宿金山寺
松風灑寒雨.淅瀝醒餘醉
夜中香積飯.蔬粒俱精異
境寂滅塵愁.神高得詩思
皎皎滎陽子.芳春富才義
漲海豁心源.冰壺見門地
碧霄有鳩序.未展聯行翅
俱笑一尺繩.三年絆騏驥
摧藏擔簦客.鬱抑胸襟事
名業爾未從.臨風嘿舒志
一身渺雲嶺.中夜空涕泗
側枕對孤燈.衾寒不成寐
糧薪極桂玉.大道生榛刺
耻息惡木陰.難書劒歌意
揚鞭入莽蒼.山驛凌煙翠
越鳥日南飛.芳音願相次
