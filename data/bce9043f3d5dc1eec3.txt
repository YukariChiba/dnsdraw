至後雨如瀉.晴來熱更多
簿書霑汗垢.巖石思藤蘿
頼有祠宮靜.時容俗客過
老郎無不可.公子亦能和
道勝還相接.禪迷屢見訶
清凉生絕念.煩暑散沉疴
古木便張幄.鳴禽巧當歌
桃香呈絳頰.瓜熟裹青羅
飯細經脣滑.茶新到腹薖
劇談時自笑.飽食更無它
適意未應厭.後遊真若何
官居鄰曲沼.田畎助清波
晚照明疏柳.微風響衆荷
輕舟尚可載.小雨試漁蓑
