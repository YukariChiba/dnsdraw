青衫畿丞頑不羞.三十持板拜督郵
歸來無物與消愁.典衣沽酒寒無裘
囊空酒貴不可得.縮手愁坐凝雙眸
秋風破屋冷颼颼.夜長不眠吟掉頭
豈無鄰家酒可偷.簡書縛汝如窮囚
淮陽冬醪滑勝油.唇焦不飲已經秋
汲公直聲聞九州.小子昔也從公遊
憫憐憔悴賜顔色.時丐餘酌濡其喉
軍厨嵯峨糟作丘.萬甕沸響玉蟻浮
轍魚所願斗水遊.不敢多取煩陽侯
玉瓶未至涎已流.想見瀲灧浮金甌
歌成緘書還自咻.一醉猶須越境謀
