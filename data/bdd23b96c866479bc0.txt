畏作親友别.况復非中年
身如三眠蠶.已老翻自纒
朅来守江關.從事寧獨賢
經年兩大入.爟火通甘泉
石林豈壺中.亦自有一天
采薇敢言勤.誰與歌勞旋
上書苦哀祈.傾寫志已虔
坐懷北山巖.未見西溪漣
人言摶風鵬.不及翳葉蟬
共挽攜手客.可忘曲肱眠
首鼠信秃翁.胡爲尚遷延
子来幸暖熱.愧我一飯先
清詩似鳴玉.想見藍田煙
索去何乃遽.臨分重依然
