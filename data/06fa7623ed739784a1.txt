長沙古都會.何以冠荆楚
但曰財富强.山水最佳處
那知號大藩.寔以英俊聚
張侯官雖冷.藉甚有名譽
心胸高崔嵬.萬卷相撐拄
君看逸羣姿.矯不受控御
罷官當北歸.一室譁兒女
想見駝鐸聲.桑棗黄塵路
倚馬草十制.膽氣見眉宇
此職誰當之.夫子無媿負
璧門黄金閨.獨宿無晤語
時應夢湘江.醉卧聞柔櫓
