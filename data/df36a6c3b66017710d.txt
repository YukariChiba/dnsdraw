纖阿駕秋空.雲散無一髪
長廊步清影.露頂腳不襪
緬懷同心人.尺咫限胡越
豈殊南郭老.連墻不通謁
我憂今夕去.難得如此月
佇立耿不寐.精誠通恍惚
莫兄新詩來.夜光映深樾
頗驚筆力壯.滔滔漲溟渤
喜極屢索酒.引滿非人罰
醉歌還起舞.恍若換凡骨
何當乘飛雲.舉手探蟾窟
一吸徑寸光.盡解平生暍
飄飄曵霞裾.出入黄金闕
陋哉揖爽氣.空拄西山笏
