勞車發危坂.倦艘失飛湍
滔滔褦襶子.疾走殊未闌
鶴仙擺名宦.結廬松江干
笑拍萍風浮.瞬視草露漙
圖川不愧輞.序谷寧先盤
門豈俗駕拒.室無哀箏彈
按行松菊間.澹然有餘觀
蓮巢衆香聚.浮天百憂寬
秋光斂洲渚.暮翠籠峰巒
我來挾良朋.道故盟未寒
練顔仰孤標.耐久同蒼官
終當役薪水.刀圭卻衰殘
