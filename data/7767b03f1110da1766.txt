昨日有客去分符.今朝有客來攬轡
蕨芽掇盡筍可𠜾.送客焉知老將至
儒雅風流能有幾.南宮先生無乃是
十年不復夢蓬山.萬里何爲隔湘水
葉公巋然地官貳.顔公領袖天下士
星聯郎署尤與何.次第諸公亦連茹
一時臺省舊名德.十見班行已三四
可令僕馬病崔嵬.獨抱蘭蓀吊憔悴
漁樵混迹山窮處.故故肯臨人不記
酒半停盃問鬚髮.夜闌秉燭徵文字
多時渴見痛折節.萬事要看方得意
先生行矣扈甘泉.請自此心扶大議
