篔簹有利材.要自爲本觀
綠虬挾春怒.穴土氣已完
達士審所施.窮士審所安
癯劉燭人鏡.僞態了莫干
常吹噓二余.傳以摩雲翰
大余携書來.一見意已殫
似爲殊勝摇.胸中衮濤瀾
皴膚褫厚襲.枵腹拾衆殘
那知藝圃遊.宇宙自爾寬
黄間跳鏃易.省括眼要端
幸公調護之.無使困所難
鵝峰橫几上.晚翠深作寒
徜徉有真樂.未應悔儒冠
