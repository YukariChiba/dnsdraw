丘中有一士.不知其姓名.面色不憂苦.血氣常和平.
每選隙地居.不蹋要路行.舉動無尤悔.物莫與之爭.
藜藿不充腸.布褐不蔽形.終歲守窮餓.而無嗟歎聲.
豈是愛貧賤.深知時俗情.勿矜羅弋巧.鸞鶴在冥冥.
丘中有一士.守道歲月深.行披帶索衣.坐拍無弦琴.
不飲濁泉水.不息曲木陰.所逢苟非義.糞土千黃金.
鄉人化其風.熏如蘭在林.智愚與強弱.不忍相欺侵.
我欲訪其人.將行複沉吟.何必見其面.但在學其心.
