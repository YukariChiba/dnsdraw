劉根昔成道.茲塢四百年.毿毿被其體.號為綠毛仙.
因思清泠汲.鑿彼岝峉巔.五色既煉矣.一勺方鏗然.
既用文武火.俄窮雌雄篇.赤鹽撲紅霧.白華飛素煙.
服之生羽翼.倏爾沖玄天.真隱尚有跡.厥祀將近千.
我來討靈勝.到此期終焉.滴苦破竇淨.蘚深餘甃圓.
澄如玉髓潔.泛若金精鮮.顏色半帶乳.氣味全和鉛.
飲之融痞蹇.濯之伸拘攣.有時玩者觸.倏忽風雷顛.
素綆絲不短.越罌腹甚便.汲時月液動.擔處玉漿旋.
敢獻大司諫.置之鈴閣前.清如介潔性.滌比掃蕩權.
炙背野人興.亦思侯伯憐.也知飲冰苦.願受一瓶泉.
