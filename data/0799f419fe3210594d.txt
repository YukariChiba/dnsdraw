清秋壽原上.詔拜承吉蔔.嘗讀貞觀書.及茲幸齋沐.
文皇昔潛耀.隨季自顛覆.撫運斯順人.救焚非逐鹿.
神祇戴元聖.君父納大麓.良將授兵符.直臣調鼎餗.
無疆傳慶祚.有截荷亭育.仙馭淩紫氛.神游棄黃屋.
方祗護山跡.先正陪岩腹.杳杳九嵕深.沉沉萬靈肅.
鳥飛田已辟.龍去雲猶簇.金氣爽林巒.幹岡走崖谷.
吾皇弘孝理.率土蒙景福.擁佑乃清夷.威靈諒回復.
禮承三公重.心愧二卿祿.展敬何所伸.曾以斧山木.
