陰風摧行車.欻作三日病
使君敬愛客.重此折簡請
碧香駢柔嘉.虛辱禮意盛
老衰已不支.節候况失正
寒事動奸時.暖氣久未應
積雨遷厥怒.密雪佐其勁
新詩挽春色.墮我桃李徑
飄蕭尋芳興.亟問果下乘
把君珠兩兩.後照仍前映
重燒見火浣.百鍊乃寶鏡
折箠敵可笞.歌風楚不競
讀檄且觀濤.壽我無有命
舊聞句通神.瘧鬼褫魄聽
援君起廢手.直用古賢訂
笑送夢中豎.子行良機警
亦笑齊東翁.口舌邀客敬
