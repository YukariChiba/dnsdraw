早接英豪論.常多伯仲賢
風塵一會合.歲月幾徂遷
稟性成樗散.干時類鑿圓
論心誰合者.握手子歡然
經訓開前古.談辭屈老先
春遊同爛漫.醉樂屢回旋
樂事嗟難久.離襟悵獨偏
驅車清汝曲.佐幕紫嵩前
官興惟高咏.人生得晏眠
丹鉛塗舊史.杖屨接幽禪
嘆息春期失.淹留夕夢牽
非因傳麗唱.何以慰勞悁
