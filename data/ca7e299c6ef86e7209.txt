凌波仙子濃淡粧.六月鑑湖夜乘凉
低頭貪照廣寒影.開口失噴清凈香
花縣草池漪且淥.疑自鑑湖分一曲
若爲仙子不呈身.無乃主人猶負俗
新逢好事公子來.十年水鬰一旦開
動摇倒影弄金彩.勾引回風生麝煤
傑題所扁危亭峙.仙子涵恩勿私喜
百里黔甿屈者伸.非徒恩汝數仙子
長安得暇遊昆明.紫橐初開有餘馨
主人顧影頭尚黑.仙子聞香眼重青
