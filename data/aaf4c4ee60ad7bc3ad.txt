我祖文章有盛名.千年海內重嘉聲
雪飛梁苑操奇賦.春發池塘得佳句
世業相承及我身.風流自謂過時人
初看甲乙矜言語.對客偏能鴝鵒舞
飽用黃金無所求.長裾曳地干王侯
一朝金盡長裾裂.吾道不行計亦拙
歲晚高歌悲苦寒.空堂危坐百憂攢
昔時軒蓋金陵下.何處不傳沈與謝
綿綿芳籍至今聞.眷眷通宗有數君
誰見予心獨飄泊.依山寄水似浮雲
