予方任疏慵.地僻即所好.江流背村落.偶往心已嫪.
田家相去遠.岑寂且縱傲.出戶手先筇.見人頭未帽.
南涇有漁父.往往攜稚造.問其所以漁.對我真蹈道.
我初簎魚鱉.童丱至於耄.窟穴與生成.自然通壼奧.
孜孜戒吾屬.天物不可暴.大小參去留.候其孳養報.
終朝獲魚利.魚亦未常耗.同覆天地中.違仁辜覆燾.
餘觀為政者.此意諒難到.民皆死搜求.莫肯興湣悼.
今年川澤旱.前歲山源潦.牒訴已盈庭.聞之類禽噪.
譬如死雞鶩.豈不容乳抱.孟子譏宋人.非其揠苗躁.
吾嘉漁父旨.雅葉賢哲操.倘遇采詩官.斯文誠敢告.
