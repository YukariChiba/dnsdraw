數月兩出郊.勸農復觀稼
始言麥壟春.今已稻畦夏
女紅綵紝餘.丁黄耘耔暇
暄涼雖不齊.晴雨倏忽乍
百豐未爲多.一歉誠所怕
蠲逋廣上恩.平糶裁米價
毫髮可及民.豈不念夙夜
昔有王長官.築堰它山下
惠利久益博.神靈此其舍
泓深或龍蟄.堅屹無蟻罅
定爲三七分.釃爲數十汊
石梁貫雲濤.誰敢著足跨
流沙從何來.疑有物驅駕
人力幾淘浚.壅淤仍障壩
旦功終此惠.去沙而變化
視古誰比方.鄭白其流亞
