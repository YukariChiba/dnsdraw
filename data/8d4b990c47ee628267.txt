三峰稜層如削玉.一派懸泉瀉寒綠
平生山水性貪婪.聊與白雲相伴宿
松風竹露有餘清.夜伴孤月依簷楹
神凝氣爽睡無夢.不聞樓上霜鐘鳴
庵頭禪翁頭雪白.麻衣草履提筇策
謂予久與世緣疏.青眼逢迎喜詩客
三峰高兮溪水深.造物留之無古今
新生松竹不須剪.四時風露常蕭森
粥罷收盂知我去.殷勤乞與題詩句
山頭塵土任茫茫.白雲自在來時路
