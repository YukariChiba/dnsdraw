朝光入甕牖.屍寢驚敝裘.起行視天宇.春氣漸和柔.
興來不暇懶.今晨梳我頭.出門無所待.徒步覺自由.
杖藜複恣意.免值公與侯.晚定崔李交.會心真罕儔.
每過得酒傾.二宅可淹留.喜結仁裏歡.況因令節求.
李生園欲荒.舊竹頗修修.引客看掃除.隨時成獻酬.
崔侯初筵色.已畏空尊愁.未知天下士.至性有此不.
草牙既青出.蜂聲亦暖遊.思見農器陳.何當甲兵休.
上古葛天民.不貽黃屋憂.至今阮籍等.熟醉為身謀.
威鳳高其翔.長鯨吞九洲.地軸為之翻.百川皆亂流.
當歌欲一放.淚下恐莫收.濁醪有妙理.庶用慰沈浮.
