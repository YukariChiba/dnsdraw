桂山吾友于.壯歲即相親
跌宕去鞿縶.出語必驚人
倏爾罹世難.東西各全身
十年不相逢.有若參與辰
偶乘霅舟來.見翁西澗濱
相對恍如夢.彼此白髮新
抵掌話疇昔.故情一何真
遺我白雪章.字字無埃塵
長歌山水中.鏗鈜驚鬼神
胡爲又當別.繾綣難具陳
風前一回首.寒波渺無津
他時定相思.題詩附雙鱗
