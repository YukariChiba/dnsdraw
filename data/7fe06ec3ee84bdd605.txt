玄冥怒含風.群物戒嚴節.空山頑石破.幽澗層冰裂.
題詩金華彥.接武丹霄烈.曠懷玉京雲.孤唱粉垣雪.
窮陰總凝冱.正氣直肅殺.天狼看墜地.霜兔敢拒穴.
悠然蓬蒿士.亦得奉朝謁.羸驂苦遲遲.單僕怨切切.
端闈仙階邃.廣陌凍橋滑.旭日鴛鷺行.瑞煙芙蓉闕.
司寒申鄭重.成歲在凜冽.謝監逢酒時.袁生閉門月.
漸思霜霰減.欲報陽和發.誰家挾纊心.何地當壚熱.
慘舒能一改.恭聽遠者說.
