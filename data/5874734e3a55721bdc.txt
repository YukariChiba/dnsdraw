吾州同年友.粲若琴上星
當時功名意.豈止拾紫青
事既與願違.天或不假齡
今如圖中鶴.俯仰在一庭
退翁守清約.霜菊有餘馨
鼓笛方入破.朱絃微莫聽
西南正春旱.廢沼黏枯萍
翩然一麾去.想見靈雨零
我無謫仙句.待詔沉香亭
空騎內廐馬.天仗隨雲軿
竟無絲毫補.眷焉誰汝令
永愧舊山叟.憑君寄丁寧
