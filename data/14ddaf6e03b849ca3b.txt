東籬東籬所至有.南山南山古至今
東籬之西拄我杖.秋菊千叢開黄金
南山之北送我目.鴻飛山陽我山陰
今是昨非栗里宅.三徑就荒猶可尋
畫工可寫淵明面.政恐難寫淵明心
淵明面匪宣明面.誰歟障我西風扇
翁醉欲眠遣客去.淵明此心我常見
歸去來兮歸去來.淵明方寸焉在哉
寧入東鄰白蓮社.不上徐州戲馬臺
