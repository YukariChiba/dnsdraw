詩行於世先春秋.國風變衰始柏舟
文辭感激多所憂.律呂尚可諧鳴球
先王澤竭士已偷.紛紛作者始可羞
其聲與節急以浮.真人當天施再流
篤生梅公應時求.頌歌文武功業優
經奇緯麗散九州.衆皆少銳老則不
翁獨辛苦不能休.惜無采者人名遒
貴人憐公青兩眸.吹噓可使高岑樓
坐令隠約不見收.空能乞錢助饙餾
疑此有物司諸幽.棲棲孔孟葬魯鄒
後始卓犖稱軻丘.聖賢與命相楯矛
勢欲强達誠無由.詩人况又多窮愁
李杜亦不爲公侯.公窺窮阨以身投
坎軻坐老當誰尤.吁嗟豈即非善謀
虎豹雖死皮終留.飄然載喪下陰溝
粉書軸幅懸無旒.高堂萬里哀白頭
東望使我商聲謳
