獨臥嵩陽客.三違潁水春.艱難隨老母.慘澹向時人.
謝氏尋山屐.陶公漉酒巾.群凶彌宇宙.此物在風塵.
曆下辭姜被.關西得孟鄰.早通交契密.晚接道流新.
靜者心多妙.先生藝絕倫.草書何太苦.詩興不無神.
曹植休前輩.張芝更後身.數篇吟可老.一字買堪貧.
將恐曾防寇.深潛托所親.甯聞倚門夕.盡力潔飧晨.
疏懶為名誤.驅馳喪我真.索居猶寂寞.相遇益悲辛.
流轉依邊徼.逢迎念席珍.時來故舊少.亂後別離頻.
世祖修高廟.文公賞從臣.商山猶入楚.源水不離秦.
存想青龍秘.騎行白鹿馴.耕岩非穀口.結草即河濱.
肘後符應驗.囊中藥未陳.旅懷殊不愜.良覿渺無因.
自古皆悲恨.浮生有屈伸.此邦今尚武.何處且依仁.
鼓角淩天籟.關山信月輪.官場羅鎮磧.賊火近洮岷.
蕭索論兵地.蒼茫鬥將辰.大軍多處所.餘孽尚紛綸.
高興知籠鳥.斯文起獲麟.窮秋正搖落.回首望松筠.
