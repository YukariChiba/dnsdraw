大專槃萬生.異體實同氣
云胡分彼己.直以私自蔽
君家桂林伯.德學妙一世
閉戶不忘憂.纓冠矧行義
眷言介弟賢.四益謹先畀
千里各分符.一心同盡瘁
遠題齋戶冊.來表棲息地
系述寫心胸.俯仰資惕厲
陽嘉既滌蕩.陰慝失封閉
介然彼苛癢.嚇若我黥劓
拊摩極哀恫.征取敢常藝
戰兢一日力.洋溢四封被
君看物我間.隠顯豈殊致
願反振民功.更懋根本計
