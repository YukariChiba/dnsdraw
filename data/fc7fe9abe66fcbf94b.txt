瑟彼瑤爵.亞惟上公.室如屏氣.門不容躬.
禮殷其本.樂執其中.聖皇永慕.天地幽通.
禮匝三獻.樂遍九成.降循軒陛.仰欷皇情.
福與仁合.德因孝明.百年神畏.四海風行.
總總幹戚.填填鼓鐘.奮揚爭氣.坐作為容.
離若鷙鳥.合如戰龍.萬方觀德.肅肅雍雍.
烈祖順三靈.文宗威四海.黃鉞誅群盜.朱旗掃多罪.
戢兵天下安.約法人心改.大哉幹羽意.長見風雲在.
