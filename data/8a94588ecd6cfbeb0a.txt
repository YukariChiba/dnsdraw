穹壤紛衆羽.固有仁不仁
鴞鳳雖異性.同爲陰陽根
惟彼希有鳥.於禽集大成
力可振海嶽.翂翐似無能
鯤鵬侈變化.比予爾何曾
羣鷇偃下風.舉受翼卵恩
萬里不足飛.千載始一鳴
遠之不可疏.即之不可親
地維缺不震.天柱拆不驚
安得以寵辱.而能累其身
世固有大物.天地間氣生
卑卑局耳目.夫誰識其真
道大固難同.安能抗世情
何如任毀譽.徜然忘我人
不諧衆人口.而諧萬世心
