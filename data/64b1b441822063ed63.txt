去年中秋時.我病起復仆
苦遭水帝子.百計推不去
床前客問病.草草壺觴具
酬献呼稚子.應答煩老嫗
今年幸强健.佳節欣會遇
况有座上客.蕭散如鷗鷺
尊前清興發.豈数青蚊聚
南山又朝隮.晚雨細如霧
難追阿連玩.徒咏希逸賦
陰晴天下同.吾事亦何預
不須淵有珠.遑恤食無免
人無百中秋.對月復幾度
幸逢方外交.姑樂酒中趣
君看清夜徂.草上已多露
