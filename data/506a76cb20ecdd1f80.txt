行手出烟霧.致酒清江臺
水淺横沙露.林疏遠山來
白鳥一雙落.青猿三叫哀
誰展摩詰圖.而把淵明杯
妙娥始七歲.彈箏殷晴雷
或如鸞鳳吟.唤得陽春回
主人亞父孫.卓犖王佐才
高談使我聽.明珠欲傾懷
爽魄超太虚.月窟無飛埃
一飲不知醉.浩歌忘草萊
遲明繫雙櫂.回首安在哉
尺水公自養.以待天門開
