地靈欲借一握天.神剜鬼劃無留堅
欻然豃豁空而圓.陽烏飛景光自穿
古藤繞石翠欲牽.石果垂結紛如拳
中有巖寶吐細泉.六月客坐寒入肩
昔聞修蟒何蜿蜒.誅茅判木不敢前
誰令結此殊勝緣.化作寶坊可棲禪
我非貴客來塵軿.訓狐挾狡聲亦先
飛上巖前枯樹顛.喚起山丁夜不眠
涪翁有筆大如椽.七字要與山俱傳
續貂顧我不著便.千古一笑夔憐蚿
