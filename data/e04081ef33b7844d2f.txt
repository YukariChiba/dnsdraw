夜雨山草滋.爽籟生古木.閑吟竹仙偈.清于嚼金玉.
蟋蟀啼壞牆.苟免悲局促.道人優曇花.迢迢遠山綠.
果熟無低枝.芳香入屏帷.故人久不來.萱草何離離.
苦吟齋貌減.更被杉風吹.獨賴湖上翁.時為烹露葵.
紅藕映嘉魴.澄池照孤坐.池痕放文彩.雨氣增慵墮.
山翁寄術藥.幸得秋病可.終召十七人.雲中備香火.
清氣生滄洲.殘雲落林藪.放鶴久不歸.不知更歸否.
支策到江湄.江皋木葉飛.自憐為客遠.還如鵲繞枝.
南枝複北枝.玉露沾毛衣.
