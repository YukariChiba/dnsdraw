春色迷人恨正賒.可堪蕩子不還家.細風輕露著梨花.
簾外有情雙燕揚.檻前無力綠楊斜.小屏狂夢極天涯.
紅藕香寒翠渚平.月籠虛閣夜蛩清.塞鴻驚夢兩牽情.
寶帳玉爐殘麝冷.羅衣金縷暗塵生.小窗孤燭淚縱橫.
荷芰風輕簾幕香.繡衣鸂鶒泳回塘.小屏閑掩舊瀟湘.
恨入空幃鸞影獨.淚凝雙臉渚蓮光.薄情年少悔思量.
惆悵經年別謝娘.月窗花院好風光.此時相望最情傷.
青鳥不來傳錦字.瑤姬何處鎖蘭房.忍教魂夢兩茫茫.
庭菊飄黃玉露濃.冷莎偎砌隱鳴蛩.何期良夜得相逢.
背帳風搖紅蠟滴.惹香暖夢繡衾重.覺來枕上怯晨鐘.
雲澹風高葉亂飛.小庭寒雨綠苔微.深閨人靜掩屏帷.
粉黛暗愁金帶枕.鴛鴦空繞畫羅衣.那堪孤負不思歸.
雁響遙天玉漏清.小紗窗外月朧明.翠幃金鴨炷香平.
何處不歸音信斷.良宵空使夢魂驚.簟涼枕冷不勝情.
露白蟾明又到秋.佳期幽會兩悠悠.夢牽情役幾時休.
記得泥人微斂黛.無言斜倚小書樓.暗思前事不勝愁.
