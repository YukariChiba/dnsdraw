太和酒樓三百間.大槽晝夜聲潺潺
千夫承糟萬夫甕.有酒如海糟如山
銅鍋鎔盡龍山雪.金波湧出西湖月
星宮瓊漿天下無.九醖仙方誰漏泄
皇都春色滿錢塘.蘇小當壚酒倍香
席分珠履三千客.後列金釵十二行
一座行觴歌一曲.樓東聲斷樓西續
就中茜袖擁紅牙.春葱不露人如玉
今年和氣光華夷.遊人不醉終不歸
金貂玉塵寧論價.對月逢花能幾時
有箇酒仙人不識.幅巾大袖豪無敵
醉後題詩自不知.但見龍蛇滿東壁
