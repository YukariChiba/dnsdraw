玄冥雨霜葉槁地.誰爲乾坤挽仁氣
苔枝老醜春力微.綃出蛟宮剪初試
芳信不消三兩點.已壓春風二十四
百花頭上頭更高.空谷天寒弄幽致
太素忽開渾沌苞.陽奇首洩河圖祕
山林骨格知無雙.冰雪精神真寡二
道人紙帳卧江月.却愛獨清同此意
淺波照影自相耦.憶向孤山作春事
斜陽凍蝶愁未知.海上先鋒青鳥使
