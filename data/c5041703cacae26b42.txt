德人昔遊居寢處.一草一木可敬之
涪翁初釋僰道縳.枉道過我臨水湄
梵宫三託吉祥卧.悠悠東泛長淮涯
牽絲姑孰席未暖.鬼瞰高明俄解龜
鸚鵡洲前弄晴泚.祠宫寄食長江西
黄絹碑中發奇禍.播遷瘴海如湘纍
天生斯人意有在.世或不用將何疑
巫陽下招化黄鵠.不遣啄腐隨家鷄
前年歲晏到蕭寺.開眼適見鄒松滋
涪翁故時得此客.今已改色嗟流離
大招淚濕緣坡竹.神觀凜凜疑來歸
今年森木挂秋暑.鷓鴣鈎輈向我啼
重來野僧零落盡.壞帳鼠囓非當時
過眉拄杖爲小立.將暝西山含夕霏
