昧旦從吏役.中昃既休閒
慨然田野興.策馬從近關
謝公雖朝裾.雅意存東山
相期物外游.待我季孟間
晴陽煦烟郊.藹藹春氣還
南溪已浮冰.亂石聲潺潺
意得境彌好.形勞心詎艱
名園得暫息.奇樹多可攀
去水貫林竹.脩篁夾澄灣
波光龍蛇行.微風鳴佩環
窄徑偶深入.交柯存勿刪
並流一長嘯.照影清心顔
勝事豈有盡.向此同蒯菅
發興自我輩.忽如遠塵寰
嚴城迫歸鞅.夕陽稍朱殷
後游期不忘.秀卉春斕斑
