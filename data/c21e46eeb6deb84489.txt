憶初鼓篋虞庠日.識面乃喜文章伯
游從不覺化芝蘭.交契懸知定金石
蕭條離緒十秋風.天涯等是飄零客
雙鱗不到雁無來.月照庭空心若失
豈期此地忽相逢.津津喜氣眉間溢
口談詩書尚細事.滿腹包羅濟時術
轅駒局促思千里.笯鳳葳甤空六翮
升沈世態且勿論.執手臨風長太息
君今清名塞宇宙.指日雲霄看騰軼
平居讜議或可施.肯效無功饕祿秩
