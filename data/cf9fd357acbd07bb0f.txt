力挽端平疏.追還元祐風
祇今名未正.自古直難容
去國身如葉.憂時鬢易蓬
轉輸煩計使.鎮撫仗元戎
化寓文章內.人游禮樂中
五年懷赤子.一念契蒼穹
寵僅優奎閣.言猶簡帝聰
頓忘前席召.虛抱死疆衷
預决同師魯.先知即了翁
至誠存素履.定力見臨終
族黨哲人逝.朝家善類空
我爲天下哭.非但哭吾崇
