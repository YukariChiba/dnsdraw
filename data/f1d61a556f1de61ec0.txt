子功宗室雋.一柱屹蒼蒼
投身冠蓋窟.所向率披猖
宏論震俚耳.百川吸滿觴
頗笑中壘尉.豈羨執戟郎
胡爲學蠹魚.夢入編簡香
作字擬羲獻.賦詩逼齊梁
茲行宰劇邑.人謂挾風霜
我言百里小.未得施寸長
上司督租賦.文檄日一箱
捫此空洞腹.餘事皆粃糠
耆舊王與董.骨朽神不僵
努力肥百姓.二子立道傍
