豎子未鼎烹.大君尚旰食.風雷隨出師.雲霞有戰色.
犒功椎萬牛.募勇懸千帛.武士日曳柴.飛將兢執馘.
喜氣迎捷書.歡聲送羽檄.天兵日雄強.桀犬稍離析.
賊臂既已斷.賊喉既已扼.樂禍但鯨鯢.同惡為肘腋.
小大勢難侔.逆順初不敵.違命固天亡.恃險乖長策.
蠆毒久萌牙.狼顧非日夕.禮貌忽驕狂.疏奏遂指斥.
動眾豈佳兵.含忍恐無益.鴻恩既已孤.小效不足惜.
腐儒一鉛刀.投筆時感激.帝閽不敢幹.恓恓坐長畫.
