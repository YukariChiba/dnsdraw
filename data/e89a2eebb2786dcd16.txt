榮雖同雨露.晚不怨乾坤
五色中偏貴.千花後獨尊
馨非慚黍稷.採合勝蘋蘩
蛺蝶寒猶至.鷦鷯靜亦存
味堪資玉鉉.光欲奪金樽
带霧叢猶密.經霜艷更繁
砌蟲親有路.梁燕識無門
薜荔宜求友.茱萸好結婚
栽培勞婢僕.服食教兒孫
易把方先哲.難爲繼後昆
敗莎承亞朵.落葉擁纖根
雖異皇家瑞.寧孤白帝恩
延齡仙訣著.應候禮經言
不與羣芳競.還如我避喧
