桃李韵粗俗.江梅清獨妍
幽姿有時睹.如揖姑射仙
從來丹青手.默數三四賢
徐熙擅江左.趙子名西川
中間復誰何.絕特推老邊
風流迨茲泯.范子俄超然
迺知苕霅勝.秀氣常回旋
斯人非畫師.勢利不可鎸
興來即揮毫.游戲三昧前
一枝豈易得.答子能拳拳
橫斜有餘態.肌粉含霏烟
我來玩几席.歎賞徒留連
恨無處士詩.二妙相並傳
