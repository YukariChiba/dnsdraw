君家不種通神錢.只種春色留庭前
庭前春色誰最妍.二女解珮來江邉
沉沉華屋清夜起.火樹銀花月如水
自然顔色變韶稚.况乃新粧露初洗
春初艷粉秋初蓮.絳綃廣袂羅群仙
華清池畔嬌無力.赤鳯樓中困未眠
後來更許誰相擬.海棠欲睡薰穠李
亦知等級且追陪.格外風流不相似
一枝乞得歸茅屋.窗裏銅缾窗外竹
不禁清絕意蕭然.大似佳人依草木
閬苑花無世上緣.收香還入四禪天
明朝風雨催歸去.花月重圓又一年
神情邃美膚粗惡.涇渭由來兩清濁
要求繪筆盡芳妍.更問尊前老文學
