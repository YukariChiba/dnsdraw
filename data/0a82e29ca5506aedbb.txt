卜居厭近市.臨老心亦煩
目眩車馬塵.耳聵歌吹喧
朝旗與莫柝.況復戎旅屯
養疴定何所.城南有名園
槐柳森欲合.桃李粲以繁
芳塘艷積雨.疎牖明朝暾
豈惟蘇病眼.亦可清吟魂
主人衛霍家.列戟藩朱門
馬埒編金錢.豪習今尚存
乃能容此老.厚意可得言
十年客此邦.要以桑梓論
隔牆竟駡仝.奉巵孰留髠
今日復何日.媿此地主恩
他年贊易室.憑君記虞翻
