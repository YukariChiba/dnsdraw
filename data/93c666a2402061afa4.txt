筮仕一何早.字民一何遲
歷歷三十年.中間多險巇
宦途祇平進.分寸窮攀躋
最後官胄監.一蹴黄金閨
低徊能自愛.風鷁甘退飛
寧爲紅蓮幕.往尋武陵谿
親黨多勸止.君去獨不疑
治家有賢媛.應門委佳兒
安居捨大厦.列屋間歌姬
風霜登客路.單車如雞棲
勇決有如此.端是英雄姿
有志事竟成.不後一年期
明詔趣鵷班.壯縣催瓜時
贏得爲君子.否泰相因依
古郡足蕭灑.年來困征追
守宰俱賢明.斯民其庶幾
杭葦欲走別.有足如縶維
舉酒向西望.離愁渺天涯
惟君才素高.邑若不足爲
謂難易將至.謂易後難支
老我百念冷.安能效良規
猶記簿領初.過庭聞舊詩
惟畏爲過寡.惟勤無功虧
遺訓儼如在.終身當誦之
