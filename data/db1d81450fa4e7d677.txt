老火頓掃迹.顥氣凝清英
病悰少棲泊.循簷聽風聲
桂魄未及圓.列緯已讓明
銀潢誰决流.靜向蒼旻傾
引領欲縱望.衆屋高崢嶸
又成興局促.萬里孤遐征
陰牆想露漙.夕蔓粘青螢
怯冷獨歸戶.搔頭對長檠
咨嗟分賦薄.煮藥過半生
隨緣但順受.境逆或漸平
年年中秋夜.裴回曉鐘鳴
屈指行復來.得失當除乘
