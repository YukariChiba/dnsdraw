三綱首夫婦.大義天地侔
世人不見理.人欲滔天流
卦象利牝馬.詩歌美關鳩
一陰與一陽.物物有匹逑
引手戒援溺.發言愧中冓
人道豈獸禽.今乃不爾猶
明明白晝攫.豈復人間羞
邇來六合混.不限風馬牛
燕姬與越女.妙舞還清謳
倍蓰與什百.但欲稱所求
一星欲火炎.燄燄焚林丘
大則相棄捐.小亦生懲尤
六如與五耦.傾覆卒未休
衽席有陷阱.談笑皆戈矛
天性自此夷.同氣或爲仇
讒言間黑白.骨肉成深仇
每恨共世子.天分太甚柔
事明易爲决.何至經瀆溝
不如挺之兒.處變才俱優
孝子成父美.豈是相嫉仇
家人繼之睽.二女志不投
一家祇三親.恩義本相繆
乾綱一以解.渙散更莫收
升堂道既絕.徒重薰養憂
司徒久無官.經世乏遠猷
架漏二千載.使我心悠悠
