人生辛苦惟別離.况復心相知
辛酸話別語不出.相看執手徒依依
問君西遊何歸期.長途巉巖不可思
春霜日暮山谷裏.寒風凜凜吹人衣
中林啞啞烏欲棲.猿猱虎豹夾路啼
路傍古屋掩柴扉.空房獨宿生新悲
家山昨夜春始至.桃花初破梅花飛
自非丈夫剛自許.誰不去住生狐疑
惟君與我同此志.西湘東越頻驅馳
番陽浩蕩六百里.南昌風物雄江西
西山中峙高崔嵬.滕王傑閣橫江開
五更東望紅浴日.魚龍蛟蜃驚相積
陽門青松青可挹.劍池清水清可吸
真人鶴嶺遺金丹.中峰蒼莽風常寒
遊人西遊止此地.眼明足健應忘還
閩山豈足展羽翮.湖光望極天地寬
鯤鵬變化知有托.歸來長鋏寧須彈
