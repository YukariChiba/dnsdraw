文藝相從春欲暮.未去皇州散還聚
豈期擾擾凶器場.却會高談翫千古
冷官輒對華省郎.亦許烹煎待賓主
文章雖自根本來.裂破大全空縷縷
如公自蓄胸中奇.長短豈能欺五度
曠野羣陂渴霖雨.欲叫蝦蟆已窺戶
春衫未疊麥寒薄.最愜含毫斲詩句
如公簡靜意尤遠.卒邇清風慰遐慕
牽率鄙興遊太虛.滿我縑箱始歸去
