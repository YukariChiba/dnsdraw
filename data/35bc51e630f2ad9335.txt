私家無錢爐.平地無銅山
胡爲秋夏稅.歲歲輸銅錢
錢力日已重.農力日已殫
賤糶粟與麥.賤貿絲與緜
歲暮衣食盡.焉得無飢寒
吾聞國之初.有制垂不刊
庸必算丁口.租必計桑田
不求土所無.不強人所難
量入以爲出.上足下亦安
兵興一變法.兵息遂不還
使我農桑人.顦顇畎畝間
誰能革此弊.待君秉利權
復彼租庸法.令如貞觀年
