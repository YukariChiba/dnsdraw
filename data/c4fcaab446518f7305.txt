冥冥造化意.似見元氣兆
不然此中石.詭怪安能了
刻劃如爲人.幽奇若爭巧
虎臥溪勢長.龍存鼎形小
誅茅得此地.勝概紛夭矯
東南引一水.又出人意表
瀉溜無冬春.漰奔極昏曉
跳波駭潛虬.濺珠濕飛鳥
主人去城市.崖谷情悄悄
澗戶雲溶溶.山窗風嫋嫋
孤城重顔謝.柱史才江鮑
共美崖壑遊.題詩石林杪
