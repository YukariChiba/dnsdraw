巉巉小山石.數峰對窊亭.窊石堪為樽.狀類不可名.
巡迴數尺間.如見小蓬瀛.尊中酒初漲.始有島嶼生.
豈無日觀峰.直下臨滄溟.愛之不覺醉.醉臥還自醒.
醒醉在尊畔.始為吾性情.若以形勝論.坐隅臨郡城.
平湖近階砌.近山複青青.異木幾十株.林條冒簷楹.
盤根滿石上.皆作龍蛇形.酒堂貯釀器.戶牖皆罌瓶.
此尊可常滿.誰是陶淵明.
