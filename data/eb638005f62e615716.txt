弱歲家淮南.常愛風土美
悠然送君行.思逐高秋起
巢湖映微寒.照眼正清泚
低昂蹙荷芡.明滅縈葭葦
銀花鱠肥魚.玉粒炊香米
居人自豐樂.不與佗鄉比
況得良吏來.倍復蒙嘉祉
君爲太學生.氣格已英偉
登科如拾遺.舉步歘千里
毋嫌位尚微.觀政此爲始
尊公久場屋.上國困泥滓
豈不重相離.念子勉爲理
當令佳譽新.燁燁滿人耳
高堂雖在遠.聞之足爲喜
何必羞三牲.然後稱甘旨
