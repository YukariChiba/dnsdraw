憶昔下吳會.拜公古渝州
別來忽星紀.不知幾三秋
豈不願舂糧.占烏渠渠屋
良期苦難儷.千里勞遠目
公家難兄弟.與蜀關重輕
峨眉疊連娟.石筍屹崢嶸
維國有著龜.維士有司命
並生天地間.受命獨也正
憂端日搶攘.世論滋軟熟
誰謂空谷遠.有美人如玉
我如南州橘.托根非不深
踰淮恐成枳.望遠勞我心
鮐背髮皤然.齒頰探骨鯁
跪履乞一言.書紳以自儆
