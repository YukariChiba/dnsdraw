先生出奇作新酒.自作自歌自爲壽
酒徒若欲舉吾盃.先挽天河濯渠手
誰知先生詩更奇.刊落陳言付芻狗
俗人欲誦先生詩.先吸天漿潄渠口
古來作酒稱杜康.作詩只說杜草堂
舉世無人傳得方.奄有二杜惟一楊
先生此味誰能嘗.却曾見此糟蟹黄
一片入口風韻長.餘子祇慕大官羊
天公生我太遲後.不作先生牛馬走
低頭乞取酒百壺.嚥下先生詩萬首
先生騎鯨上天遊.問著許儂知味否
