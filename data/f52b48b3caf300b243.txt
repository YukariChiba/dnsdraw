南昌城中潘令宅.清逸樓高二千赤
斜飛四角河漢躔.密排萬瓦鴛鴦碧
樓中至樂無人知.掃盡寰區别名跡
霜華吹月雁横空.湖水浸天秋一色
櫓聲斷.漁歌起.西山却在蘆花裏
行客紛紛嗟白頭.纓塵不解滄浪洗
愛君年少先拂衣.古人歸去無今時
上有明明垂衣之堯舜.下有錯落戴主之皐夔
湟中不用一簫取.繚繞驛道通犍爲
更看牧馬天山草.澡心雪恥幽燕兒
朝廷大業昔未有.志士獨往吾何譏
陶彭澤.阮步兵.回首晉道方飄零
絲桐欲彈悲思盈.豈如潘令逢昇平
倚欄一醉弦索鳴.紅綃燃蜜爛華星.玉人舞徹東方明
