阿堵安用多.十年著一冠
且作楚州夢.從人憎鼻鼾
柴桑閑居詩.讀罷始永歎
鶬鶊幾時鳴.眷此春事闌
何以韻今日.朱絲發清彈
大部華嚴經.字字要飽觀
鞭筍真肥白.媚我晨炊盤
小君孟德耀.老夫梁伯鸞
端須如龐公.妻兒坐團欒
好作竹漉籬.未憂終歲餐
濃煎飯後茶.箇中良可安
宿昔逸羣句.慰渠舉似看
