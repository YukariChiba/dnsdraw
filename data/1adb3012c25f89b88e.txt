良辰入奇懷.端欲挽我行
幽花迎人笑.欣然媚柴荆
春醪處處佳.姑瀉濁與清
好鳥何許來.日暮獨一鳴
江山雨新洗.坐使老眼明
天公喑鵓鴣.要作爛熳晴
平生木上坐.莫逆惟有卿
歸尋茅三間.遙取烏几憑
長腰雪不如.付兹腹彭亨
短蔬勝肥肉.甘哉北湖羮
一飽便可足.此外豈所營
莫語兒子輩.吾儕寧要名
