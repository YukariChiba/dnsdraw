李侯嗜學古.餘事皆遠屏
昂昂鸞鵠姿.豈與凡禽並
捧檄來南州.初識浙江境
尋盟款吾廬.不待日中定
從容叩所得.響答如汲井
時方羅俊乂.寧久淹簿領
清秋鵰鶚飛.大道驊騮騁
詞章尤激昂.筆力可扛鼎
虛堂縱談笑.霜月掛金餅
夜闌言愈微.至味嚼佳茗
古來會合難.歲月積俄頃
願子謹所之.萬里路方永
吾衰老閒曠.軒冕志已冷
棲遲丘壑間.此興良自肯
他日來相遇.梁谿尋釣艇
