春風入手幾番雨.醖釀春愁推不去
琳館道人初未忙.被底掀髯聽粥皷
那知春色到桃溪.千樹開花人掩扉
路傍垂柳已如許.青眼招春春不違
曉來東郊信兩脚.折屐衝泥尚供著
枝間啼鳥勸提壺.君省此聲何處惡
平生廣平心石堅.未暇徐庾誇清妍
句中試下一轉語.突過翰林詩百篇
龍鍾似我豈宜說.不獨詩窮官亦拙
向來一錯鑄不成.底用辛勤六州鐵
