此去三梁遠.今來萬里攜
西施因網得.秦客被花迷
可在青鸚鵡.非關碧野雞
約眉憐翠羽.刮目想金篦
瘴氣籠飛遠.蠻花向坐低
輕於趙皇后.貴極楚懸黎
都護矜羅幕.佳人炫繡袿
屏風臨燭釦.捍撥倚香臍
舊思牽雲葉.新愁待雪泥
愛堪通夢寐.畫得不端倪
地錦排蒼雁.簾釘鏤白犀
曙霞星斗外.涼月露盤西
妬好休誇舞.經寒且少啼
紅樓三十級.穩穩上丹梯
