長卿已倦遊.十年安澤國
越鳥巢欲南.鷓鴣飛懶北
會予亦蹭蹬.從子寄岑寂
有酒時相邀.歡飲終未劇
今當大火流.似聞姊喪釋
羽書靜追呼.樂禁通考擊
掃除北窗凉.招速東床客
暫勤車騎都.來輟春秋癖
白啖苦無賴.紅顔因暫惜
畦蔬擷菘韭.園果剥梨棘
金虀薦子鵝.銀條膾玄鯽
弓彎舞袖寬.珠貫歌聲激
景升陋三雅.淳于能一石
擬取醉轄投.慵持詩燭刻
浮生百年幻.且盡一朝適
莫待佐稽山.對案空相憶
