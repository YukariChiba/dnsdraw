饑人忽夢飯甑溢.夢中一飽百憂失
只知夢飽本來空.未悟真饑定何物
我生無田食破硯.爾來硯枯磨不出
去年太歲空在酉.傍舍壺漿不容乞
今年旱勢復如此.歲晚何以黔吾突
青天蕩蕩呼不聞.況欲稽首號泥佛
甕中蜥蜴尤可笑.跂跂脈脈何等秩
陰陽有時雨有數.民是天民天自卹
我雖窮苦不如人.要亦自是民之一
形容雖似喪家狗.未肯聑耳爭投骨
倒冠落幘謝朋友.獨與蚊雷共圭蓽
故人嗔我不開門.君視我門誰肯屈
可憐明月如潑水.夜半清光翻我室
風從南來非雨候.且爲疲人洗蒸鬰
褰裳一和快哉謠.未暇饑寒念明日
