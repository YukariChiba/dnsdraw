北風吹寒聲.切烈催歲暮
中歲楚人怨.愁絕不忍賦
念子太學居.辛勤即誰愬
陰爐擁文火.敗襖感陳絮
無錢買酒醪.醒坐若酣酗
三年詁訓藝.一月江淮路
歸夢識親庭.都城非屺岵
干時無好命.費力效章句
堆箱纂織辭.何以貿泉布
男兒營養意.汲汲水東注
三釜若後時.萬鍾猶不顧
勉思豹變義.勿守株下兔
