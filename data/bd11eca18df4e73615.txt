余兄佐郡經西楚.餞行因賦荆門雨
𩆵𩆵燮燮聲漸繁.浦裏人家收市喧
重陰大點過欲盡.碎浪柔文相與飜
雲間悵望荆衡路.萬里青山一時暮
琵琶寺裏響空廊.熨斗陂前濕荒戍
沙尾長檣發漸稀.竹竿草屩涉流歸
夷陵已遠半成燒.漢上游倡始濯衣
船門相對多商估.葛服龍鍾篷下語
自是湘州石燕飛.那關齊地商羊舞
曾爲江客念江行.腸斷秋荷雨打聲
摩天古木不可見.住岳高僧空得名
今朝拜首臨欲別.遙憶荆門雨中發
