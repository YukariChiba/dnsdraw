書家孺子有奇名.天然大草令人驚
僧虔老時把筆法.孺子如今皆暗合
飆揮電灑眼不及.但覺毫端鳴颯颯
有時作點險且能.太行片石看欲崩
偶然長掣濃入燥.少室枯松欹不倒
夏室炎炎少人歡.山軒日色在闌干
桐花飛盡子規思.主人高歌興不至
濁醪不飲嫌昏沈.欲翫草書開我襟
龍爪狀奇鼠鬚銳.水牋白皙越人惠
王家小令草最狂.爲予灑出驚騰勢
