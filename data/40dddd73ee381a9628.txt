吾老著讀書.餘事不掛眼.有兒雖甚憐.教示不免簡.
君來好呼出.踉蹌越門限.懼其無所知.見則先愧赧.
昨因有緣事.上馬插手版.留君住廳食.使立侍盤盞.
薄暮歸見君.迎我笑而莞.指渠相賀言.此是萬金產.
吾愛其風骨.粹美無可揀.試將詩義授.如以肉貫丳.
開祛露毫末.自得高蹇嵼.我身蹈丘軻.爵位不早綰.
固宜長有人.文章紹編剗.感荷君子德.恍若乘朽棧.
召令吐所記.解摘了瑟僴.顧視窗壁間.親戚競覘矕.
喜氣排寒冬.逼耳鳴睍睆.如今更誰恨.便可耕灞滻.
