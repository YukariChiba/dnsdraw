終日在山中.不見山可愛
欲識愛山趣.須在山之外
南山不古今.悠然與意會
西山無朝暮.佳致固長在
蔡君金玉人.結亭避闤闠
面面蒼璧屏.坐卧與青對
晚曦射紫翠.宿雨濯藍黛
能消幾兩屐.不賞此奇槩
芙蓉爲君裳.蘭茝爲君佩
今非避世時.乃學陶謝輩
諸公富唱酬.拔戟各成隊
我出一轉語.功成身始退
君爲端明胄.忠孝後必大
山靈縱有盟.一出合破戒
蒼生正有求.富貴不渠貸
山債會一償.相期在晚歲
