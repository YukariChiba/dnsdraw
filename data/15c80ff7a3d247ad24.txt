鄭君得自然.虛白生心胸
吸彼沆瀣精.凝爲冰雪容
大君貞元初.求賢致時雍
蒲輪入翠微.迎下天台峰
赤城別松喬.黃閤交夔龍
俛仰受三命.從容辭九重
出籠鶴翩翩.歸林鳳雝雝
在火辨良玉.經霜識貞松
新居寄楚山.山碧溪溶溶
丹竈燒煙煴.黃精花丰茸
蕙帳夜琴澹.桂尊春酒濃
時人不到處.苔石無塵蹤
我今何爲者.趨世身龍鍾
不向林壑訪.無由朝市逢
終當解塵纓.卜築來相從
