懶翁疏散無與儔.結菴名懶山之幽
蕭然杖屨巖壑裏.似是當年嵇阮流
云何出處戾初志.束書負劍俄西遊
悲猿攀車鶴卧轍.去意勇决誰能留
菴垂鐵鎖人跡斷.破窗鳴紙風颼颼
曳裾我昔翁門客.豈知繼踵居翁室
里閭應記往還頻.猿鶴乍驚賓主易
爾來庭戶已更創.尚榜翁名志陳迹
傍菴小樹昔親栽.鑿沼今遷在簷北
我山亭闞舊牆東.此景新成翁未識
遥知捧檄遵歸途.摘山官况今何如
書來頗厭作吏冗.俸祿僅可供妻孥
趨庭日一見官長.脚靴手板常睢盱
簿書有程那得懶.却視故隠真蘧廬
寄聲頻慰吾人望.往時交友皆無恙
鵝峰諸劉更互來.清湖居士時相訪
中郎司戶又繼歸.酒社文盟氣增壯
我慚淺拙難强陪.每憶翁才真輩行
拂衣早赴竹林期.莫遣移文重前謗
