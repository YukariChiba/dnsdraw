禊節去未遠.是日天更朗
微寒護餘芳.春野綠渺莽
爰從峻嶺登.豈殊茂林賞
支策拄雲漢.舉袖拂星象
遐矚兩眸豁.徐步一足往
年邁忽臻茲.時平猶憶曩
譽竹談亹亹.弔松色怏怏
青空鸛鶴唳.碧甃蝸牛上
龕金窺扁顔.簪玉觀塑像
孰謂幽谷僻.有此殊庭敞
豪飲杯杯滿.清吟字字響
佳兒奉親老.高第事師長
考擊謝鐘鼓.傾寫竭甕盎
自可作畫圖.未易絕夢想
吾家酴醿花.高架政堪仰
能來一中之.勿待南飈爽
