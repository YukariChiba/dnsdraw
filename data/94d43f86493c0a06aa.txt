今日意不愜.出游聊逍遥
父子自爲伴.何須外招邀
過溪足小倦.臨流坐危橋
回頭顧吾廬.竹樹翳草寮
獨有萬花亭.巋然出山椒
高陂瀉溪水.環佩鏘瓊瑶
飛流迸空起.平水和天摇
舂淙到潭底.勢盡自浮漂
蟹眼沸不停.雪山湧還消
近觀絕洶洶.遠聽漸蕭蕭
忽逢綠頭公.携孥鼓丹橈
喧呼葦間出.得意似見驕
我行爲小立.流魚偶雙跳
人物各自適.茲游定誰超
