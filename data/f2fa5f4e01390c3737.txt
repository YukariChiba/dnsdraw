春歸無計堪留連.川原暗綠屯雲烟
涓涓澗谷聲潺潺.夜來急雨春風顛
天公知我愛山癖.晨光薄林曉日出
浮陰掃盡山屹立.疊嶂層巒凝黛濕
此時來訪故人居.羶葷爲我開兵厨
真珠滴槽不用沽.沉酣相忘於江湖
我不如阮公籍.相逢一醉六十日
君莫傚陶淵明.欲令明朝重抱琴
且須相從痛飲師.尊前落魄同襟期
何如沉沉深夜剪韭共春酌.細誦工部生前相遇銜杯詩
