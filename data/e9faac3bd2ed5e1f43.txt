院靜步柏影.庭虛聞塔鈴
連龕香慘淡.古榜金青熒
山背負華殿.淮身朝廣庭
旛花龍護法.梁棟神扶傾
緬懷開山人.天眼照廢興
一庵檀施集.百堵神鬼驚
支祁萬古穴.石老深潭清
坐令金仙力.鎮此水府靈
我來望春野.高閣近青冥
白髮老比丘.俯僂困逢迎
豈無世外人.燕坐守無名
重堂百僧會.合有菩薩行
平生一鉢意.長歲百慮更
狂逃不知返.勝地念浮生
