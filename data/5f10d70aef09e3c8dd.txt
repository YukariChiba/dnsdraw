古人重好古.今人徒賞今
賞今拘近俗.何以勞寸心
昔者臞面仙.分符此來臨
邦君舍華軒.老人獨散襟
從容塵領間.消息禪慮深
道人本絕俗.猗蘭故相尋
風流右將軍.寂寞支道林
泉石誠膏肓.此病難與箴
缾盂飽粥飯.巾㲲替裳簪
萬家辭近市.寸碧依搖岑
邇來四十年.何人發孤吟
亦有好事者.杖藜訪層陰
鵝溪喚畫像.金薤鏘瑤林
賞遇既落落.風神見森森
此道果有繼.不憂風雨侵
誰言殊緇俗.二士鄴與欽
