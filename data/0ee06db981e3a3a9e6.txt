累石成臺如蟻垤.對此澄江千丈闊
春輪旋轉疾如飛.隔岸傳聲無間歇
風標公子鏡中來.爲我沙汀凝片雪
晚晴更是斜陽好.樹外殘霞紅一抹
平生任運息機心.麋鹿可馴禽可狎
生憎智巧犯人爲.激水翻車真太黠
君不見海上之鷗胡不下.當時妄念差一髮
又不見漢陰抱甕用力多.區區反笑桔槔拙
我今與物既大同.積刼情塵俱泯絕
天機密契有誰知.強立臺名太饒舌
