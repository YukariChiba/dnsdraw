明發理煙艇.歡言濟遙岑
盤渦沸風雨.稍辨鐘磬音
行行並疏柳.迎客多幽禽
扶輿上犖確.始見江湖深
臺殿明海色.嵌空憶龍吟
修廊延客步.妙香慰人心
遐眺未云極.千巖忽秋陰
孤月欲生嶺.諸天悉浮金
茲遊倍奇絕.況接支道林
夜語不知旦.虛窗對橫參
人間驚毫末.物外雄窺臨
稽首悟真理.微生安所任
蒼崖有奇字.霜乾約重尋
