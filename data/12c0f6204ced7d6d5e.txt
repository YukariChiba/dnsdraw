平生三毛爾.鬢髪眉與鬚
奈何忽霜雪.星星欲無餘
手中木上座.枯槁正類渠
而我方兩忘.隱几者誰歟
是身那有堅.寢飯姑如如
舊持祖師令.似守商君書
老夫亦耄矣.戒律今全除
惟兹笑及嗔.二法元不殊
獨當招故人.濁酒滿眼沽
非徒洗離羣.且復澆索居
白魚良已佳.黄菊端未疏
肯來共情話.寧辭辦籃輿
