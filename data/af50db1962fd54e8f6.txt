欲作好官易.與時同俯仰
欲作好人難.前修嚴矱矩
馬安爲巧宦.孔光位宰輔
貽臭汗青中.詬駡之所聚
胡威清比父.魏謩直肖祖
世家有若人.百不一二數
夫君少壯時.筆力迫韓杜
晚歲宰一同.治最方卓魯
中都清要官.唾手可搏取
徑掛神武冠.去國身如羽
隠几挹青山.稱觴環綵舞
導養學熊鶴.鉛汞成龍虎
妙香參鼻觀.虛白生靈宇
興來聳文筆.象物蒙藻黼
客至開香醪.鯨量少儔伍
我登清風堂.人今道則古
敬宣與狎崇.所擇聽張禹
