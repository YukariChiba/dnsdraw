早歲志遠遊.萬里携孤劍
所至必吊古.如疾得針砭
荒寒過吳宮.摧剝觀禹窆
及仕揚潤間.挂席度天塹
梁宋不可遊.北望每懷歉
會有蜀漢役.奇嶮日窺覘
築壇訪遺址.燒棧想烈焰
轅門俯清渭.徹底綠可染
舊史所登載.一一嘗考驗
胡羊美無敵.黍酒實醇釅
枕戈南山下.馳獵久不厭
比參劍南幕.壯志就收斂
卜鄰揚雄宅.遂欲老鉛槧
但愛古柏青.肯顧海棠艷
人生不易料.白首東歸剡
稽山秋峨峨.鏡水春瀲瀲
餘俸買扁舟.月下采菱芡
湖山最奇處.容我釣石占
婚嫁幸已畢.百事不關念
但當勤醉歌.一死不汝欠
