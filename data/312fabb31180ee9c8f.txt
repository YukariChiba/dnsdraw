少年悵不樂.明日何爲哉
揚眉一遐賞.寂寂更傷懷
念昔吾州樂.泛舟湖上來
佳賓適所好.歡計成金罍
妖歌有送響.度曲清且哀
留連夕陽下.夜色起山隈
光明水晶域.素彩中天開
龍香弄微風.四顧絕纖埃
澄波照上下.倒影出瑤臺
紅燭漸向微.始知夜漏催
美人屢更衣.含笑玉山隤
歡樂殊未央.鼓枻中洲迴
人生無憂患.遇樂且銜杯
悵余失交臂.萬里來天涯
羈愁那無感.情慮長如灰
神遊忽自笑.安知顧形骸
