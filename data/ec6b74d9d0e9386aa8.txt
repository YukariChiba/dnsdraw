洛陽芳樹映天津.灞岸垂楊窣地新.直為經過行處樂.
不知虛度兩京春.去年餘閏今春早.曙色和風著花草.
可憐寒食與清明.光輝並在長安道.自從關路入秦川.
爭道何人不戲鞭.公子途中妨蹴鞠.佳人馬上廢秋千.
渭水長橋今欲渡.蔥蔥漸見新豐樹.遠看驪岫入雲霄.
預想湯池起煙霧.煙霧氛氳水殿開.暫拂香輪歸去來.
今歲清明行已晚.明年寒食更相陪.
