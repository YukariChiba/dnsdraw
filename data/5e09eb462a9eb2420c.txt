廬陵地控虔與洪.孤城斗絕吳楚東
連年賊兵塞官路.烽火照夜旌旗紅
治中來時正逢此.自請按行山谷中
禾州吉水方震動.縛取兩渠來釁鐘
兇徒披靡拜麾下.願持田器爲良農
凱歌歸陳破賊狀.捷書飛入甘泉宮
甘泉侍臣知姓氏.天子往往聞其風
謂當到闕問邊事.邊上如今塵不起
但把長牋造鳯棲.莫說渡河挑馬棰
此公淹久佐一州.安用州民遮道留
州中老人錯料事.此公行立螭坳頭
