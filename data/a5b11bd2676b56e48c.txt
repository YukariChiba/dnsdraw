客從魏都來.貽我山藷實
散之膏土間.春苗比如櫛
吾家庭戶狹.樹藝苦其密
危根遞扶戴.怒牙猶拂欝
興言念伊人.好嗜與我一
家蓄桐君書.喜觀氾氏述
雖爲簪带拘.雅尚林樊逸
分獻取其誠.豈容羞薄物
況聞知藥者.餌此等苓朮
願益君子年.康直體無疾
散誕得寛壤.繁大宜無日
蕭梢新蔓抽.苯蒓故叢失
入冬霜霰嚴.葉落掊可出
伸如猿臂長.拳若熊膰腯
拾木爨銅鼎.相期聚書室
誰得與其徒.谿茶與山栗
