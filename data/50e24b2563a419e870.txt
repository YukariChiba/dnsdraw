夙昔誦佳句.跂予慕高風
何意憂艱餘.邂逅此相逢
君初應府辟.捧檄來自東
引車窮檐下.眷然顧微躬
姿表穆以秀.純德信內充
乃知文章作.中與性情通
煌煌新詩章.垂光照昏蒙
啟櫝挹荆璞.引莛撞景鐘
高篇屢云闋.遠思殊未終
譬如巧琴師.哀彈發絲桐
中有沖淡意.要以心志窮
顧惟昧者聽.莫辨徵與宮
安得牙曠手.提耳發其聰
