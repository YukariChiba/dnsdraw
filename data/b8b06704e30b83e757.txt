昔作梁宋游.幽憂廢朝昏
閉門無往還.不厭兒女喧
隔牆聞剝啄.暮夜誰扣門
知是邢夫子.低回過高軒
願爲布衣交.不顧年德尊
匆匆立談罷.又見東南奔
江湖多病後.僅免餉魚黿
久廢數行書.因人問寒暄
但愛孤山西.松筠數家村
便欲築居室.插秧仍灌園
生前不自愛.身後何足論
草玄笑揚雄.贊易悲虞翻
文章徒自苦.紙筆莫更存
却尋南郭老.隠几學忘言
他日宦游客.誤入桃花源
葦間見漁父.誰識王公孫
