休沐不暇懶.趁此郊原晴
駕言出東門.蹀躞馬在坰
江山恣游眺.頗惬幽人情
同行有勝侣.豪氣如陳登
妙語傾錦囊.璀璨珠璣盈
暫釋簿領勞.頓覺心迹清
人生一世中.轉徙如郵亭
愛君絕塵姿.坦坦心地平
當年功名念.晚節師淵明
出處豈有心.敢論虧與成
吾衰百念冷.端如在家僧
東山本非山.名字空峥嶸
不見古松色.詎聞山鳥聲
演師獨面壁.燕坐朝黄庭
骨冷喚不回.蚌珠秘龕燈
