詩亡向千載.禮義誰維持
唐人得名者.沈宋稱綺詞
卓哉先生才.邈視數子卑
抗懷信高潔.出事皆清奇
不矜險絕句.意遠窺無涯
春歸鑑湖綠.水落嚴子磯
往來寄漁釣.遯世心獨知
松月繞雲山.盡入騷人思
白雪雅調高.俗耳聽不宜
群兒謾嘲毀.百歲名愈馳
裔孫有清風.宛若先生詩
搔頭試一吟.古意猶能追
