曩歲榜扁舟.萬里歸自蜀
五月下瞿唐.六月過浮玉
於時始識公.一笑忘暑毒
羽扇臨清流.華觴跋紅燭
一別十五年.去日如電速
孤生晚還朝.斂退慚陸陸
要津非所冀.見公心自足
斥歸又七載.衰病將就木
造物哀其窮.公來位嶽牧
每見語諄諄.與世異寒燠
聖朝方急賢.登用及釣筑
如公實舊德.顧豈待夢卜
初聞一札下.已報四輩趣
懸知新天子.虛懷須啟沃
願公論其大.始爲天下福
即宣垂拱麻.寧復摛文宿
