銀生楚山曲.金生鄱谿濱
南人棄農業.求之多苦辛
披砂復鑿石.矻矻無冬春
手足盡皴胝.愛利不愛身
畬田既慵斫.稻田亦嬾耘
相攜作游手.皆道求金銀
畢竟金與銀.何殊泥與塵
且非衣食物.不濟飢寒人
棄本以趨末.日富而歲貧
所以先聖王.棄藏不爲珍
誰能反古風.待君秉國鈞
捐金復抵璧.勿使勞生民
