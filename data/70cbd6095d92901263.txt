肅肅白虎殿.潭潭承明廬
人皆通籍游.我獨老飯蔬
譬彼獸啖土.豈其惡甘腴
道窮吾何之.只得歸荷鋤
盛夏督耘耔.先春理陂渠
低徊居未寧.倏忽歲又除
但怯簿有債.誰羞門少車
載歌裹飯辭.謁酒聊自娛
念子早奮拔.聲華係名駒
誰云破青衫.罪謗更勃如
朝野固異分.知安盡夷途
牛衣與樵歌.各是對妻孥
