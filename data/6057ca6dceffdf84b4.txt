團團明月面.冉冉柳枝腰.未入鴛鴦被.心長似火燒.
見面知何益.聞名憶轉深.拳攣荷葉子.未得展蓮心.
欲摘不得摘.如看波上花.若教親玉樹.情願作蒹葭.
門路穿茶焙.房門映竹煙.會須隨鹿女.乞火到窗前.
不是求心印.都緣愛綠珠.何須同泰寺.然後始為奴.
既為金界客.任改淨人名.願掃琉璃地.燒香過一生.
素腕撩金索.輕紅約翠紗.不如欄下水.終日見桃花.
第一龍宮女.相憐是阿誰.好魚輸獺盡.白鷺鎮長饑.
