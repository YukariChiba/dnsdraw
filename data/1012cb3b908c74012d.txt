勛華嗟已遠.最近莫如唐
祖禹忠於宋.云周監有商
雖然張萬目.終未立三綱
貞觀初勤恤.開元未怠荒
錄忘曲江獻.鏡惜鄭公亡
節鎮私齋鉞.兵權假貴璫
甫聞平夏蜀.尋又失河湟
歷歷前朝事.惓惓治世防
幾年藏秘府.一日進華光
主聖勤稽古.臣愚值徹章
重瞳悉該貫.吶舌愧精詳
前接夔龍武.後陪鵷鷺行
舜歌奎宿燦.鎬宴木天凉
鳳夸分新焙.魚鬚出尚方
玉驄五花白.寶带萬釘黄
內醖霑宣勸.朝衣惹御香
染濡乏才藻.賡載仰明良
拔擢由民伍.推遷侍帝旁
榮猶戀旃厦.憊不任簪裳
尚念申公老.非如賀監狂
