駿命膺長發.鴻圖本慎徽
八方星拱極.四海日升暉
舊典增咸秩.彌文示表微
聖時均玉燭.天統正璿璣
南極迎陽復.陰泉候氣歸
積高常眷顧.昭孝每毋違
羽衛來雙闕.和鑾並六飛
風霆齊命令.龍虎會旗旂
帳殿層城暮.金波列宿稀
嚴更虛夜鼜.雕輦下彤闈
廣樂千人唱.升煙萬目睎
衆神知受記.象物競來依
陟降兼明察.圓方比範圍
送音仍鬻鬻.畀福想霏霏
霈澤蘇群動.春陽暢墐扉
慶深周揭厲.感極至歔欷
多士參鳴玉.微生厠皂衣
肅雍瞻帝武.奉引近天威
儒館鵷鸞舊.長謠錦繡輝
因知子雲賦.何足頌巍巍
