黄塵踏遍江南岸.矯首無言對河漢
故山有屋埋深雲.一夜歸心掣不斷
山舟日夜去無休.挽繩欲繫慙無由
紛紛世態真一夢.顧我所爲如直鈎
綠錦江頭識諒禪.傾坐高談象帝先
疑君即是僧太白.不然無乃真彌天
仙風襲人欲輕舉.天容道氣出眉宇
擁坐衣裳墮不收.山水懷雲輕百補
我今老倦亦慵參.去死正如三眠蠶
相看一笑有佳約.他日同歸五老庵
人生真若屈伸肘.萍浮梗泛因邂逅
料君有膽大於身.未應捜索因詩瘦
閒亭夏木初垂陰.相逢還得同携手
未見千首萬丈光.先看七步才八斗
