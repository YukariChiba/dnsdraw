東城焉所適.有此松下風
更有竹萬計.連山翠如葱
長廊無人白日靜.古壇高殿秋陰中
雲房鎖扃簾幔捲.久乃忽遇星冠翁
一笑呼茗茗立具.坐對井邊驤首龍
五十餘年閲此畫.偶許後死頻過從
疇昔共飲徒.十不見八九
昇天豈其然.冢骨今定朽
老夫起立意欲去.尊師顧謂已溫酒
人生一刻快意難.何幸有酒澆此口
屢勸不容遽上馬.上馬出門却回首
