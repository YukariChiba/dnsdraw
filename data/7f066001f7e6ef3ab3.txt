長楊夾通津.修竹带北岡
尋行不知遠.時聞芝朮香
渡溪陟翠巘.松柏高蒼蒼
木杪見櫨簷.塔廟居上方
盤步曲折峻.入門庭宇荒
道人貌清羸.趺坐臨朝陽
手持天竺書.貝葉翻金光
爐殘柏子燒.龕續明燈長
見我默不語.舉杖鳴匡牀
以示清靜觀.妙出轉徙鄉
我從絕塞來.塵侵兩鬢霜
形骸久顛頓.思逐歸鳥藏
偶來叩禪扃.夐與人世忘
金篦刮病膜.清冰沃煩腸
鐵牛耕石田.海底種扶桑
超然越初地.青蓮泥中芳
