單于獵罷卧錦紅.解鞍休騎荒磧中
蒼駒騧駱六十匹.隠谷映坡分尾鬉
九駞五牛羊頗倍.沙草晚牧生寒風
貴賤小大指五百.執作意態皆不同
二鷹在臂二鷹架.駿犬當對寧爭功
氊廬鼎列帳幙擁.鼓角未吹驚塞鴻
土山高高置烽燧.毛囊貯獲閑刀弓
水泉在側挹其上.長河杳杳流無窮
素紈六幅筆何巧.胡瓌盡妙誰能通
今日都城有別識.別識共許劉元忠
