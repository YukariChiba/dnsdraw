薛老大字留山峯.百尺倒插非人蹤
其下長樂太守書.矯然變怪神淵龍
薛老誰何果有意.千古乃與奇筆逢
太守姓出東漢邕.名齊晉魏王與鍾
尺題寄我憐衰翁.刮青茗籠藤纏封
紙中七十有一字.丹砂鐵顆攢芙蓉
光照陋室恐飛去.鎖以漆篋緘重重
茶開片銙碾葉白.亭午一啜驅昏慵
顔生枕肱飲瓢水.韓子飯齏居辟雍
雖窮且老不媿昔.遠荷好事紓情悰
