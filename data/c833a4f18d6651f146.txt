四岸出前江.開帆破洪浪
何必春水船.而後始天上
一家五年别.萬里遠来訪
自聞櫓聲近.延首日顒望
今朝兩相即.悲喜不可狀
牽衣小兒笑.叙事老妻愴
一杯藜藿羹.敢謂復同餉
地氣既疏泄.山居亦清曠
米賤不愁貧.時和定無瘴
相與戴君恩.形影且依傍
惟憐囚罪身.此去幾時放
欲以問白鷗.白鷗波浩蕩
