羣峯鬰然起.惟此山獨孤
筑臺山之巔.鬰孤名以呼
窮江足樓閣.危壓斗牛墟
直登四臨瞰.眾勢不可踰
贛川繚左右.庾嶺前崎嶇
望闕峙其後.北向日月都
人家雜烟水.原野周城郛
烜潤或晴雨.明晦或曉晡
春榮夏物茂.秋肅冬林枯
氣象日千變.一一如畫圖
比予去諫舍.乞此養慵愚
事訛得以正.俗瘵得以蘇
歲豐盜攘息.獄命寃繫無
熙然與民共.所喜朋僚俱
中淡有琴詠.外喧有歌歈
樽罍有美酒.盤餐有嘉魚
優游一臺上.四序不暫辜
乃知爲郡樂.況復今唐虞
