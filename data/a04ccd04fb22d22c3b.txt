補吏鶴嶺邊.尊公方玉立
超遥籋風雲.餘子那可及
天高鬼神惡.聞訃三日泣
晚途見嗣子.握手悲喜集
乘桴掠鯨波.信矣勇可習
巉巉風骨峭.颶霧不能襲
謂當上臺省.豈復論等級
如何困無津.俛首臨一邑
顧嗟六朝民.龍鍾垂八十
肯來野水濱.半月解書笈
吾杯僅容龠.安得看鯨吸
佇立送歸鞍.霽日滿原隰
