廢逐人所棄.遂為鬼神欺.才難不其然.卒與大患期.
淩人古受氏.吳世誇雄姿.寂寞富春水.英氣方在斯.
六學誠一貫.精義窮發揮.著書逾十年.幽頤靡不推.
天庭掞高文.萬字若波馳.記室征西府.宏謀耀其奇.
輶軒下東越.列郡蘇疲羸.宛宛淩江羽.來棲翰林枝.
孝文留弓劍.中外方危疑.抗聲促遺詔.定命由陳辭.
徒隸肅曹官.征賦參有司.出守烏江滸.老遷湟水湄.
高堂傾故國.葬祭限囚羈.仲叔繼幽淪.狂叫唯童兒.
一門既無主.焉用徒生為.舉聲但呼天.孰知神者誰.
泣盡目無見.腎傷足不持.溘死委炎荒.臧獲守靈帷.
平生負國譴.骸骨非敢私.蓋棺未塞責.孤旐凝寒颸.
念昔始相遇.腑腸為君知.進身齊選擇.失路同瑕疵.
本期濟仁義.今為眾所嗤.滅名竟不試.世義安可支.
恬死百憂盡.苟生萬慮滋.顧餘九逝魂.與子各何之.
我歌誠自慟.非獨為君悲.
