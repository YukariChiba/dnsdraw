跋涉千千里.我行亦良勤
戒途桂林臘.解轡盱水春
赤石照病眼.紅泉濯征塵
麻姑顧我笑.問別何所因
憶昨罷清江.中興初甲寅
去家十五年.一掃先君墳
未及親舊語.遽隨犬羊奔
幕燕遂如客.月鵲無安村
得官嶠南州.欲訪出世人
禦虎信有命.生還聊一欣
此事姑置之.既往安足論
山神似相憐.靜掃群峰雲
