落葉如流人.遷徙不可收
嚴霜枯百草.清此山下溝
我行將涉之.脫屨笑復休
憮然顧籃輿.崎嶇反經丘
天風吹我裳.彼亦難久留
晚過柳下門.鳥聲上嘲啾
父老四五輩.向我如有求
邀我酌白酒.酒酣語和柔
指云此屋南.頗有良田疇
勸我耕其中.庶結同社游
吾母性慈險.此事誠易謀
伯也久吏隱.可以吾無憂
請歸召家室.賣衣買肥牛
所望上帝喜.祈穀常有秋
