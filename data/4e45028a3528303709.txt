昔我愛泉石.長揖離公卿
結屋青山下.咫尺蓬與瀛
至人不可見.世塵忽相纓
業風吹浩劫.蝸角爭浮名
偶逢大呂翁.如有宿世盟
相從語寥廓.俯仰萬念輕
天地不知老.日月交其精
人一陰陽性.本來自長生
指點虛無間.引我歸員明
一針透頂門.道骨由天成
我如一逆旅.久欲躡屩行
聞師此妙訣.蘧廬復何情
