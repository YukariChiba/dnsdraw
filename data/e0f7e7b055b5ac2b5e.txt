風雨一葉過.黄花已陳迹
人貧交舊疏.歲暮日月疾
貪人積胡椒.智不到鬼錄
那知庾郎菜.地瘦飽金玉
不如學服氣.清座了晨夕
尚餘煙月債.驅使入吟筆
晚逢葛先生.憐我出無僕
借車得時詣.謬窺文字籙
談詩不知疲.或作夜半客
揮毫寫珠玉.治郡蓋餘力
不羨江千萬.不慕李八百
願傳公句法.容我附風翼
城東劉子政.著書方滿屋
昨示一篇詩.三日歎未足
仍聞供筆硯.家有樊通德
但恐裴公門.從此近捨湜
