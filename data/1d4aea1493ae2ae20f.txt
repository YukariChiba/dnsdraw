巫山高.十二峰
上有往來飄忽之猨猱.下有出沒瀺灂之蛟龍.中有倚薄縹緲之神宮
神人處子冰雪容.吸風飲露虛無中
千歲寂寞無人逢.邂逅乃與襄王通
丹崖碧嶂深重重.白月如日明房櫳
象床玉几來自從.錦屏翠幔金芙蓉
陽臺美人多楚語.秖有纖腰能楚舞.爭吹鳳管鳴鼉鼓
那知襄王夢時事.但見朝朝暮暮長雲雨
