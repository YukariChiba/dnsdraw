一笑筠齋同集客.眼看荷花笑中坼
未說賞花先賞葉.破曉清香晨竟夕
了知出水非雕飾.乍覺臨流似塗澤
多情落日助酣紅.爭媚清漪動寒碧
其間得意誰最多.幾箇文禽不容隻
錦鱗似梭躍流黄.雨蓋如鎔傾大白
同社持觴聊破戒.行令傳花非俚畫
昆明撐舟真錦渡.太華如船儼仙籍
明朝定爾傳新篇.今日褎然有詩伯
詩來忽起西湖思.我輩已覺蓬萊隔
憶曾畫船作夜游.親聽菱歌和露摘
南高北高祇在眼.長橋短橋頻泛宅
掛冠神武吾盍歸.奏篇未央君盍適
便應獻策取貂蟬.焉用孤吟和螻蟈
功成五湖有成例.全賜西湖底分擘
回視筠齋乃坳堂.豈須更許漁爭席
紅蓮綠水姑相娛.明月夜光成浪獲
當暑清風誦三過.真是雙清泯心迹
