西風起高原.萬象動秋色
渺瀰潔寒流.慘淡升杲日
嗈嗈雲端雁.所響知自擇
豈獨順寒暑.行将避矰弋
蕭蕭林間葉.早暮見疏密
危梢怯摇撼.懔若遇彊敵
騷人與志士.趨向在幽寂
悲歌節物變.浩歎歳月失
遠憂積不解.難以斗酒滌
中夜撫鳴琴.餘聲寫沈鬱
竊嘗窮天運.舒慘固其職
胡爲世網中.情熊異休戚
達觀殊不爾.曠懷居自適
偉歟當世賢.明爽照今昔
孤高松柏操.肯與霜雪易
磊落鷹隼拳.何憚狐兔擊
天涯共一笑.肝膽露纖悉
相從恨不早.此别重嗟惜
夷途快覽望.還馭忘涉歷
悲哉宋玉賦.安可贈行客
