十年醉錦幄.酴醾照金沙
敧眠春風底.不去留君家
是時應門兒.紫蘭茁其芽
只今將弟妹.嬉戲牽羊車
忽書滿窗紙.整整復斜斜
平生悲歡事.頭緒亂如麻
苟祿無補報.幾成來食嗟
喜君崇名節.青雲似有涯
我夢江湖去.釣船刺蘆花
江濱開園宅.畦蔗蒔梨柤
夢驚如昨日.炊玉困京華
公來或藜羹.愛我不疵瑕
深念煩鄉里.忍窮禁貸賒
夜談簾幕冷.霜月動金蛇
即是桃李月.春蟲語交加
我亦無酒飲.一室可盤蝸
要公共文字.朱墨勘舛差
非復少年日.聲名取嫮姱
諸阮有二妙.能詩定自嘉
何時來煮餠.蟹眼試官茶
