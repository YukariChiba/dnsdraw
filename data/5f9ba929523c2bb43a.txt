使君仁智心.濟以忠義膽
嬰兒手自撫.猛虎鬚可攬
出牧爲龔黄.廷議乃陵黯
萬鍾何所加.甔石何所减
用此始優游.當官免阿諂
曏時守高密.民安吏手斂
乘閑爲小臺.節物得周覽
容膝常有餘.縱目皆不掩
山川遠布張.花卉近綴點
筵賓殽核旅.燕居兵衛儼
比之在陋巷.爲樂亦何歉
可笑夸者愚.中天猶慘慘
