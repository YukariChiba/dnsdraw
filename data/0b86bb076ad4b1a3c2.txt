白麻詔出鳳凰池.金節銅符副錫珪
故事周公不之魯.是行山甫亦徂齊
百年禮樂更檮杌.萬國車書載狄鞮
開闔乾坤容海運.斡回樞極寄杓携
故都形勝餘龍虎.開府文章盛壁奎
列坐諸生親絳帳.縱談禪伯得金篦
四山嵐氣連松梓.二水波濤亂鼓鼙
里老傍車看畫鹿.江靈低首避燃犀
鴻河带地長餘潤.蟠木開花亦有蹊
躍冶空慚折鉤喙.在鈞仍似落巢泥
苦心刻鵠纔成鶩.卑意函牛祇洎鷄
早晚重開丞相閣.爲公羸馬踏沙堤
