排雲上殊庭.備物儼神道
含酸步逶迤.積疹思遐漂
乘風來帝旁.駕說落窮島
百聖集會期.萬化資斧藻
瞻前鳳漂漂.顧後龍矯矯
寶璐列中華.韶音被夷獠
肅肅闕里牆.萋萋墓林草
誰尸兩楹夢.而復悲一老
曩余稚養蒙.今日幸茹蓼
超然欲徑陳.窅爾竟虛抱
育德德何成.果行行何造
沔彼江海流.不納此行潦
青松露珠團.怪石紫煙遶
千年萬年垂.封樹等穹昊
