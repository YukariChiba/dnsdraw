危岫戴寶塔.亭亭起虛空
金鐸韻廣樂.日夜鏘天風
氣真逼雲漢.興逸追鸞鴻
嘉有三禪子.超曠栖禪宮
相追不憚遠.幽致惟我同
興盡歸一默.人逐歸雲東
平軒架絕壑.上與絕頂通
滄溟忽破碎.百川競朝宗
斜陽無遠近.山亂高低紅
四表倏明晦.變化安可窮
夜深風雨來.陰氣誇驕雄
響劇百谷咽.靜若一氣融
明發石路乾.清韻生寒松
