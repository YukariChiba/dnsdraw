錢塘吳之雄.西湖乃其貳
晴虛混高下.寒光墮蒼翠
俯仰睨澄澈.融結會幽邃
日月司晦明.烟雲管開閉
樓閣生有無.塵凡換奇異
素藹俄包藏.物象已非二
中有虛一子.四顧銀色世
雲罅漏餘晷.稍盛却陰翳
遽回天漢明.收攝何所置
近影認遙碧.故態獻新媚
振羽鷺初起.一葦出天際
大巧現奇畫.人歡發幽思
杖履秋林深.弦管春波細
名字人不知.閒藏洞霄吏
