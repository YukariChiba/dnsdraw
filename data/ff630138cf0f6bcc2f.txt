嘉平至孟陬.麗譙春再頒
齊民撥不開.雜遝來如山
農家卜休咎.多以觳觫觀
頗聞舉體赤.其咎爲燥乾
又云尾角白.亦慮冬祁寒
吾憊不能耕.對之發長歎
平生願豐心.雖老猶如丹
方興西疇務.稍覺南船慳
展轉夜少眠.嘔噎晨廢餐
敢望餘糧栖.漸恐拾穗難
陛下仁如天.役簡稅賦寬
臨遣皆循良.黜削先饕殘
一麗丹書內.孰若青史間
僕方儕民伍.誰爲語縣官
