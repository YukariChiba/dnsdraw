魏武敗忘歸.孤軍處山頂
雖鄰江上浦.鑿巖山巔井
豈是欲勞兵.防患在萌穎
我昔常登臨.徘徊愛晴景
片雨西北來.風雷變俄頃
疾行下危磴.屨脫不及整
霑濡入舟中.幼子喜抱頸
問我適何之.衣濕不太冷
昨暮泊其陽.月黑夜正永
雁從沙際鳴.旅枕自耿耿
平明夾櫓去.廟樹聳寒嶺
舉首生白雲.飄摇水中影
