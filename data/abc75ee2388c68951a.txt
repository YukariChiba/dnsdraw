南州風氣殊.二月若中夏
我從耒江來.無地稅征駕
縈紆躡蘚徑.問訊得精舍
石崖屹傍起.峭壁儼難跨
嵌巖忽中閒.宛宛如覆瓦
日光何處來.返照幽以雅
獅猊騁其勇.踞坐頤頰哆
欲爲河東吼.解使百獸啞
應是山靈護.豈容俗人假
茲遊真勝絕.欲去重嗟咤
老僧勸少留.秉燭語清夜
那知巖伏情.眺玩不可舍
他年倘復來.陳迹猶可藉
巖前有隙地.分我茅一把
