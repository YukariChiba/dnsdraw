故人所說菊花枕.似把冰丸月下飲
秋水一雙明炯炯.數在青囊第一品
狂風江上吹蒹葭.此物往往得之嵇康阮籍家
閉門誦書二十年.眼睛損盡生空花
建陽小作箸頭書.殘更燈火亂蟲魚
石渠文字大如斗.場屋歲月又不偶
却來南山青草邊.東西四至盡爲菊花田
手提長筐向山曲.一下收拾三百斛
昨者昏寐才起來.解把簷頭小字讀
乃知妙物通羣仙.一切藥裹應棄捐
