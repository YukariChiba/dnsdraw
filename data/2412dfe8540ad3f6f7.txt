昨夜鵂鶹聲婉孌.斗覺春隨呼喚轉
今朝檢歷知立春.屋角梅花笑初囅
向人带笑復含嗔.嗔我今爲異代民
我語梅花勿嗔笑.四海已非唐日照
爾花也是易姓花.憔悴荒園守空嶠
閬風自是可憐人.六十年來逢立春
安危治亂幾番見.到此三年哭斷魂
我是先朝前進士.賤無職守不得死
難學夷齊餓首陽.聊效陶潛書甲子
星回世換市朝新.頭白空山與鬼鄰
更有橫金拖紫客.臨危不死穩藏身
