仙翁得仙二千載.滄海變田田變海
浮丘却接番禺西.鐏跡蒿痕至今在
朱明之門敲不應.荆榛滿地誰重興
史君舉意要卜築.樓觀矗雲如化城
李白騎鯨下蓬島.嫦娥洗月來滄溟
相逢且勸百壺酒.蟠桃結實何時成
史君自有神仙骨.往往前身尋舊物
手探樹穴求玉環.肩拍洪崖猶彷彿
更提椽筆揮長篇.至理直欲追玄元
行當跨鳳返金闕.回首番禺空紫烟
