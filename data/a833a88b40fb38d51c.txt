青山映落日.澹澹煙中明
出門無所投.曳杖隨意行
破裓僧兩三.喜笑争邀迎
曾巢俯修竹.飛星動高甍
老人如宿昔.真契同三生
遇人無戚疏.出語惡不情
寥寥風馬牛.肝胆欲盡傾
怪我胸中山.硉兀尚不平
邯鄲樂無度.短夢一餉榮
蠻觸怒不休.暴骨千里横
微言起我病.內愧面汗騂
蚤知天宇大.豈有世網嬰
舉扇障西風.浣此滄浪纓
