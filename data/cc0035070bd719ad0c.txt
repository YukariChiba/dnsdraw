吐谷渾盛強.背西海以誇.歲侵擾我疆.退匿險且遐.
帝謂神武師.往征靖皇家.烈烈旆其旗.熊虎雜龍蛇.
王旅千萬人.銜枚默無嘩.束刃逾山徼.張翼縱漠沙.
一舉刈膻腥.屍骸積如麻.除惡務本根.況敢遺萌芽.
洋洋西海水.威命窮天涯.系虜來王都.犒樂窮休嘉.
登高望還師.竟野如春華.行者靡不歸.親戚讙要遮.
凱旋獻清廟.萬國思無邪.
