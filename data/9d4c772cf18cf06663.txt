長沙城西湘水隅.道林古寺松門紆
嘗聞秀絕超五嶽.果見氣象吞重湖
殿前銜花走白鹿.殿裏沈烟焚玉爐
何人塑出慈氏衆.冠纓動活搖明珠
高僧處處有遺跡.盤石坐禪龍虎俱
唐人妙筆數歐沈.至今板上棲羣烏
五言七字又奇絕.此寺此堂天下無
不緣薄宦豈能賞.勇往兼有兒孫扶
賈生前席竟憂死.屈原懷沙終自誅
投身及早卜幽隱.淡泊久乃勝甘腴
雲生岳嶠月晦影.雨過橘洲猿夜呼
細吟靜境足自適.忠憤未合思捐軀
趨玄飽讀長者論.養真默合烟蘿圖
千篇愧比老杜老.一節願隨孤竹孤
况陪使者共遊覽.二謝弟晜真友于
不知昔日楊常侍.何似今朝蔡大夫
