世久無絕藝.斯人妙丹青
時將好東絹.貌彼神與形
悠然意象會.轉轉毛骨生
或濯若春柳.或清如壺冰
或聳千丈壑.或森武庫兵
妍媸有真鑒.抑揚無遁情
楚相欲談笑.中郎存典刑
斯人胸次奇.不以藝自名
逍遥萬物閒.非俗仍非僧
游戲於筆端.遂爾造其精
殊非學可致.要是天與能
待詔集金馬.功臣圖景靈
渠當自致此.胡爲老沈冥
