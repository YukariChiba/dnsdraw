人間作畫如作詩.妙由心得非人爲
五日一石十日水.此事無乃亦可期
向來郭恕先.妙手真復奇
經年不肯下一筆.胸中丘壑誰當知
忽然有興不可遏.寫作槎枒風雨枝
回頭却笑閻立本.緩急與人爲畫師
李生聞是成遠後.一生落魄唯飲酒
貴人金多不可呼.閒日爲多畫日偶
心知公子非俗人.平生筆底波瀾翻
故作滄江與巨石.要看萬里風濤相吐吞
誰知此老不足數.自笑一生常苦辛
桃花水暖小艇窄.十年辜負江邊春
時危力小去未得.畫圖入眼空傷神
