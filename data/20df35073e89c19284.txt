我本忘世人.有志在巖穴
欣逢會心友.提携步林樾
雲中野僧居.樹梢清磬發
不憚登陟勞.遂得造石窟
門前羃蘿蔦.座後翳松栝
結草爲三衣.降龍在一鉢
問我從何來.執手道契闊
食我青精飯.語我頗諄切
教我去衆巧.使我守一拙
我誠服其言.畢志不敢越
他年定依止.相與定晚節
萬事盡棄捐.飲澗茹薇蕨
