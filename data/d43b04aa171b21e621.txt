古寺凴崇岡.蒼烟蔭喬木
欹斜屋鱗比.繚繞牆带束
何人闢層軒.延客寄遐矚
醉賞菊坡下.客意豈在菊
念昔居此地.名世盡儒服
師曠賢多知.蒼史聖重目
臺成竟誰游.事去不容跼
梁王髙帝孫.名字亦不辱
當時盛歌舞.肯使後人逐
陳跡今故存.新池爲誰綠
感歎世上事.反覆如轉燭
請君聽鍾魚.尚想吹紫玉
