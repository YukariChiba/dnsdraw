我家廬山下.緑竹常陰陰
春雷迸狂籜.萬點羣玉簮
别來經歲時.肌肉塵土侵
歘見此圖面.醒然豁煩襟
方幅藏萬里.環以青山岑
旁飛清泠泉.下有瀟洒林
恍惚如夢到.杖笻聽幽禽
欲投環堵室.浩渺忽難尋
人生諒自苦.一官泳蹄涔
搖尾争光華.豈知滄海深
虞卿衒白璧.季子夸黄金
貪得以忘我.俱非賢達心
何如返鄉國.坡塢窮差參
茅簷當天風.時聽笙簧音
