聖神紹先古.述作備新書
微生濫中秘.重賜等諸儒
日月明天文.龜龍粲河圖
精神駭耳目.黼藻賁泥塗
發揮箧中藏.更得神宗初
光華混新舊.筆墨肖錙銖
幸生堯禹間.而見典與謨
上爲四方賀.善繼古所無
下竊私室榮.搢紳誰與俱
漢史探會稽.周臣覽崑墟
蕭條千萬里.筋力固已劬
而我獨何人.荷寵安厥居
受學庶無負.傳家既多餘
願從二三子.講誦無時虚
