客游跨兩春.胸次飽塵滓
無人抉河漢.爲我一浣洗
故人富清製.放筆如翻水
此間渺無津.滂沛到筆底
長鬚遣大軸.光彩照窗几
我時食對案.驚喜失筯匕
風雅間何闊.稍復聞正始
滌除塵想滅.肝肺挹清泚
早年上金閨.氣劘諸彦壘
風斤運無旁.四座羞血指
駸駸跨驄馬.奔輪不容柅
負大難爲力.得坎聊復止
熙辰崇盛典.潤色待東里
風雲吐憤鬱.事業振奇偉
餘暇賦天台.金聲追祖禰
