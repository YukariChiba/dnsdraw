凍雲橫山風捲沙.槎牙古木鳴寒鴉
長空黯淡常如晚.煙景凄迷亦自佳
開窗未及一食頃.剪水俄傾六出花
須臾勢欲包天地.粲然枯卉皆璚葩
江村景物堪入畫.漁翁蕩槳依枯葭
重裘肥馬誰氏子.銀鞍蹀躞山路斜
臞儒事業政不惡.擁書至樂何以加
團圞共向榾柮火.溫然春意生吾家
不能半夜縛元濟.亦懶扁舟泛若耶
洒窗入竹有餘韻.頓覺時興清無涯
