戊戌二月二十六.忽見大雪漫空來
長老驚嘆共相語.非時有雪誠怪哉
陽爻四畫已出地.至今百蟄不聞雷
怪得氣候斗暄暖.便疑赤帝來相排
黑風倏起捲滄海.白日黯黯如煙煤
須臾大雹雜猛雨.滿地走迸瓊與瑰
陰氣蓄怒固未已.即時飛雪相傾頹
青靈何處避威侮.蒼鳳停車寒毰毸
天地萬物失光彩.草樹僵凍成枯荄
凌暴春工大酷烈.似恨百花先時開
隠公三月亦雨雪.仲尼春秋書爲災
是時魯國行謬政.天心可用人理推
我疑此雪不虛應.必有沴氣戕栽培
去年六月已大水.居人萬類生魚顋
當時夏稅不得免.至今里正排門催
農夫出田掘野薺.餓倒只向田中埋
方春鳥獸尚有禁.不許彈獵傷胚胎
而况吾民戴君后.上官不肯一挂懷
豈無愁苦動天地.所以當春陰氣乖
只消黄紙一幅詔.敕責長吏須矜哀
蠲除餘租不盡取.收提赤子蘇饑骸
沛然德澤滿天下.坐中可使春風回
