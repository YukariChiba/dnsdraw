任君恣高放.斯道能寡合.一宅閑林泉.終身遠囂雜.
嘗聞佐浩穰.散性多儑.欻爾解其綬.遺之如棄靸.
歸來鄉黨內.卻與親朋洽.開溪未讓丁.列第方稱甲.
入門約百步.古木聲霎霎.廣檻小山欹.斜廊怪石夾.
白蓮倚闌楯.翠鳥緣簾押.地勢似五瀉.岩形若三峽.
猿眠但膃肭.鳧食時啑唼.撥荇下文竿.結藤縈桂楫.
門留醫樹客.壁倚栽花鍤.度歲止褐衣.經旬唯白.
多君方閉戶.顧我能倒屟.請題在茅棟.留坐于石榻.
魂從清景遛.衣任煙霞裛.階墀龜任上.枕席鷗方狎.
沼似頗黎鏡.當中見魚眨.杯杓悉杉瘤.盤筵盡荷葉.
閑斟不置罰.閑弈無爭劫.閑日不整冠.閑風無用箑.
以斯為思慮.吾道寧疲苶.袞衣競璀璨.鼓吹爭鞺鞳.
欲者解擠排.詬者能詀讘.權豪暫翻覆.刑禍相填壓.
此時一圭竇.不肯饒閶闔.有第可棲息.有書可漁獵.
吾欲與任君.終身以斯愜.
