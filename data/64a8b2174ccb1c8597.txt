昔人幽操有至樂.吾豈含華企沖漠
已知勞生委夢幻.不問萬事紛紛作
四十年來春復秋.但見花開更花落
最愛長夏適我懷.新竹森森初解籜
修林喬木結青蔭.下蔽文窗與朱箔
已將形骸付物外.何必髙下窮崖壑
老去詩書强遮眼.爾來悉已懸髙閣
多病不賴世人知.吾亦於人無厚薄
陽狂長鄙向子平.絃歌偶似陶淵明
無事長甘數斗粟.終不苟就五鼎烹
南莊夫子謝聲名.誇我田家蠶且耕
誰知此意正相合.寂寥應笑魯諸生
