孟夏守畏途.舍舟在徂暑.愀然何所念.念我龍門塢.
密竹無蹊徑.高松有四五.飛泉鳴樹間.颯颯如度雨.
菌桂秀層嶺.芳蓀媚幽渚.稚子候我歸.衡門獨延佇.
誰言聖與哲.曾是不懷土.公旦既思周.宣尼亦念魯.
矧餘竄炎裔.日夕誰晤語.眷闕悲子牟.班荊感椒舉.
淒淒視環玦.惻惻步庭廡.豈待莊舄吟.方知倦羈旅.
