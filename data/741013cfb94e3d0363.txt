非岳不言嶽.此山通嶽言.高人居亂世.幾處滿前軒.
秀作神仙宅.靈為風雨根.餘陰鋪楚甸.一柱表吳門.
靜得八公侶.雄臨九子尊.對猶青熨眼.到必冷凝魂.
勢受重湖讓.形難七澤吞.黑岩藏晝電.紫霧泛朝暾.
蓮墮甯唯華.玉焚堪小昆.倒松微發罅.飛瀑遠成痕.
疊見雲容襯.棱收雪氣昏.裁詩曾困謝.作賦偶無孫.
流礙星光撇.驚沖雁陣翻.峰奇寒倚劍.泉曲旋如盆.
草短分雛雉.林明露擲猿.秋楓紅葉散.春石谷雷奔.
月好虎溪路.煙深栗裏源.醉吟長易醒.夢去亦銷煩.
有覺南方重.無疑厚地掀.輕揚聞舊俗.端用鎮元元.
