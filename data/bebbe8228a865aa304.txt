秋江水净磨碧銅.秋山先作歸意濃
况逢星火羽書急.立馬不復能從容
船中載書三萬軸.鳴鐃揷幟摇秋空
前年羣盗尚蠭午.眼底日壓旌旗紅
行春兼督貔虎士.破賊屢奏明光宮
今年豈料煙塵起.赤白提囊走邊吏
縣官飛符急索租.誰能急了官中事
不如置笏還縣官.頭巾脫掛西林寺
詩句留傳天地間.時有人來問奇字
功名正恐未免耳.此役由天不由己
