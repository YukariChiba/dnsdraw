文皇嗜好非聲色.偶愛蘭亭亦其癖
河南猶恐後來聞.竟使昭陵隠真蹟
世閒能悟知幾人.墨本珍傳意愈勤
有似春雲隠明月.光影還到千江分
法曹得此深恨晚.有客携從大梁遠
多言南渡罕曾見.大勝薛家蟬翼本
嗟我學書從少年.較計點畫分媸妍
老拈撅筆萬事懶.忽見錦軸心淒然
真行姿媚公所取.篆隸何妨更兼有
退之但作石鼓歌.談笑譏訶換鵝手
