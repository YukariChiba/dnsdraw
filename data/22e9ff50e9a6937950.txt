四明山南鬰嵯峨.異氣上與青天摩
人豪挾秀布山下.餘爲巧匠擅一窩
頎然而長獨出者.此中巧處得最多
誰知造物亦有意.要爲公輸世其科
天甯古剎本雄麗.一旦忽受融風苛
作而新之豈易事.一手足任奚謀他
前年起山門.見者贊歎誰敢呵
今年起佛殿.鎮壓大地山與河
百川奏材奔贔屭.萬夫應役鳴鸛鵝
眼意所及規矩就.頤指之下鋸斧羅
巍巍列柱鐵直立.整整駢榱玉圓瑳
層檐飛走鳳翼舞.修梁騰上虹光拖
上入雲霄爭雁路.下臨城市眇蟻窠
可以坐三大如來於中閒正面.可以奉五百羅漢於東西兩阿
我仗我佛大勢力.翻起尺水成大波
汝有妙思隨我意.輪奐視昔百倍過
寶坊突兀見此屋.回首人世今如何
當年大而富貴戶.寒煙落日廢址迷蓬莎
小而苟活破茅舍.淒風苦雨不識陽春和
慈悲法門何遮礙.平等世界何偏頗
安得如汝千百億.莊嚴棟宇徧婆娑
有快活.無障魔.大家拍手齊唱善斲歌
