揚子雲易爲太玄.邵堯夫易爲皇極
溫公之易曰潜虛.觀物行成有七易
環圓其形刳其中.圓則能轉中則容
譬如門牡必有牝.環中居士心與同
車各雙輪三十輻.與之運行謂之轂
轂之兩端鑿竅穴.良工於此膏其軸
老子教人舉一隅.莊子推廣言戶樞
圓而能容無滯礙.大德若容百川輸
居士易應有師授.言人咎休頃刻究
厥祖三世登巍科.乃翁八旬享高壽
環外人賦環中篇.何時吳門吾過船
携酒與汝談此事.月窟天根玄又玄
