寒江九月雷殷空.落日倒射千山紅
江頭樹木半傾倒.袞袞不盡洪濤風
風中有物如長戟.電光忽来傾霹靂
雨罷晴開不復知.乃是潛蛟倚長石
蒼皮半卷頗飛動.澁蘚中開欲跳擲
青熒野火下絕水.夭矯長烟轉空壁
天生神物有時出.歲月飄流爲誰得
銅花欲盡秋水渾.尚有千年妖血痕
向来天地亦兒戲.俄頃變怪徒紛紜
君不見豐城之來亦不久.寶氣何爲上牛斗
