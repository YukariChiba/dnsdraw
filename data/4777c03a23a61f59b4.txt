秦川雄帝宅.函谷壯皇居.綺殿千尋起.離宮百雉餘.
連薨遙接漢.飛觀迥淩虛.雲日隱層闕.風煙出綺疏.
岩廊罷機務.崇文聊駐輦.玉匣啟龍圖.金繩披鳳篆.
韋編斷仍續.縹帙舒還卷.對此乃淹留.欹案觀墳典.
移步出詞林.停輿欣武宴.雕弓寫明月.駿馬疑流電.
驚雁落虛弦.啼猿悲急箭.閱賞誠多美.於茲乃忘倦.
鳴笳臨樂館.眺聽歡芳節.急管韻朱弦.清歌凝白雪.
彩鳳肅來儀.玄鶴紛成列.去茲鄭衛聲.雅音方可悅.
芳辰追逸趣.禁苑信多奇.橋形通漢上.峰勢接雲危.
煙霞交隱映.花鳥自參差.何如肆轍跡.萬里賞瑤池.
飛蓋去芳園.蘭橈遊翠渚.萍間日彩亂.荷處香風舉.
桂楫滿中川.弦歌振長嶼.豈必汾河曲.方為歡宴所.
落日雙闕昏.回輿九重暮.長煙散初碧.皎月澄輕素.
搴幌玩琴書.開軒引雲霧.斜漢耿層閣.清風搖玉樹.
歡樂難再逢.芳辰良可惜.玉酒泛雲罍.蘭殽陳綺席.
千鐘合堯禹.百獸諧金石.得志重寸陰.忘懷輕尺璧.
建章歡賞夕.二八盡妖妍.羅綺昭陽殿.芬芳玳瑁筵.
佩移星正動.扇掩月初圓.無勞上懸圃.即此對神仙.
以茲遊觀極.悠然獨長想.披卷覽前蹤.撫躬尋既往.
望古茅茨約.瞻今蘭殿廣.人道惡高危.虛心戒盈蕩.
奉天竭誠敬.臨民思惠養.納善察忠諫.明科慎刑賞.
六五誠難繼.四三非易仰.廣待淳化敷.方嗣雲亭響.
