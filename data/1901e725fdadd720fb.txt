雲埃夜澄廓.山日曉晴鮮.葉落蒼江岸.鴻飛白露天.
磷磷含水石.冪冪覆林煙.客心久無緒.秋風殊未然.
徭蜀時未改.別家鄉念盈.憶昨出門日.春風發鮮榮.
及茲旋轅地.秋風滿路生.昏曉思魏闕.夢寐還秦京.
秦京開朱第.魏闕垂紫纓.幽獨玄虛閣.不聞人馬聲.
藝業為君重.名位為君輕.玉琴知調苦.寶鏡對膽清.
鷹饑常啄腥.鳳饑亦待瓊.於君自有屬.物外豈能輕.
