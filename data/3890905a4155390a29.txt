老境惟閉門.不與事物接
時逢佳山水.尚復快登涉
山程策小蹇.水泛搖短楫
今茲稅駕地.佳事喜稠疊
雲生溼行縢.風細掠醉頰
旅羹芼玉糝.僧飯敷白氎
葑火煨芋魁.瓦甑炊豆莢
經行出幽圃.懷抱頗自愜
枯籬絡丹實.深澗堆黄葉
白雲橫谷口.綠篠穿山脅
還家寧迫暮.取路羞徑捷
何當倚蒲龕.一坐十小劫
