初無聲利想.獨有山水癖
慨然歲月逝.名山喜投跡
書來拜嘉招.吹火自蠟屐
戒期西山邑.奔命通書尺
君詩如齊楚.凜凜兩大國
吾詩比邾滕.惴惴甘服役
千里奉詩盟.敢愛股肱力
方舟絕清漢.舍棹上層壁
梅埡排青雲.四覽衆山脊
僮肩困負笈.馬喙不停息
趼足上崔嵬.欲進轍已植
喘喉如鼓橐.開闔振胸臆
仰愧升木猱.俯羨歸飛翼
天曛未敢止.行行望仙舄
