我病在脾胃.一病四十年
微傷輒暴下.傾注如流泉
去年醫告我.此病猶可痊
試取薑豆附.三物相和丸
服之不旬浹.病去如醫言
醫言藥有毒.病已當速捐
我意藥有功.服久功則全
侵尋作風痹.兩足幾蹣跚
徐悟藥過量.醫初固云然
舊病則已除.奈此新病纏
醫言無甚憂.前藥姑捨旃
藥毒久自消.真氣從此完
鄙夫不信醫.私智每自賢
咄哉已往咎.終身此韋弦
