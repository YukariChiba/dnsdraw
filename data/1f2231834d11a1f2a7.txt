煌煌定方中.農隙孟冬月
君侯敞齋扉.華榜新未揭
我來適茲時.亦有大夫茇
清觴不留行.晤語得超越
更看雷雨勢.翻動龍蛇窟
襟懷頓能輸.肝膽亦已竭
老仙來何方.湖海氣硉矹
君侯歛袂起.顛越承屨襪
坐人驚創見.引去殊卒卒
伊余不忍逝.頓首願有謁
人生均秉彜.天造豈停歇
云何利害判.所較無一髮
茲焉辨不早.大本將恐蹷
吾言實自箴.君聽未宜忽
