高臺高高畫角雄.五更初發寒城中
寒城北臨大河水.淇門賊烽隔岸是
長風送過黎陽川.我軍氣雄賊心死
羇人此夜寐不成.萬里邊情枕上生
乍似隴頭戍.寒泉幽咽流不住
又如巴江頭.啼猨帶雨斷續愁
忽憶嫖姚北征伐.空山宿兵寒對月
一聲老將起.三奏行人發
冀馬爲之嘶.朔雲爲之結
二十年來天下兵.到處不曾無此聲
洛陽陌.長安路
角聲朝朝兼暮暮.平居聞之尚難度
何況天山征戍兒.雲中下營雪裏吹
