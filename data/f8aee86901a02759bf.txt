張子作齋舍.而以益爲名
吾聞諸夫子.求益非速成
譬如遠遊客.日夜事征行
今年適燕薊.明年走蠻荆
東觀盡滄海.西涉渭與涇
歸來閉戶坐.八方在軒庭
又如學醫人.識病由飽更
風雨晦明淫.跛躄瘖聾盲
虛實在其脈.靜躁在其情
榮枯在其色.壽夭在其形
苟能閱千人.望見知死生
爲學務日益.此言當自程
爲道貴日損.此理在既盈
願言書此詩.以爲益齋銘
