疇昔侍吾翁.尚記入霅年
米麯家家釀.蒲荷處處田
龜溪見鶴林.欲去遭挽牽
借屋度長夏.對牀時醉眠
或登左顧亭.風物清且妍
回顧一甲子.往事隨奔川
翰林左綿秀.宮錦不上船
肯尋兩翁遊.來弄明月泉
弄泉珠麗袖.吟詩箭脫弦
是誰修月斧.斲地成空穿
猶有半泓碧.奈此筆如椽
乃知宇宙內.小大常相懸
惟堪供我輩.古瓦生茶烟
雲乳聊一啜.松風灑禿顛
