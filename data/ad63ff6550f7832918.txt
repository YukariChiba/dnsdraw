戴君手持黄卿辭.邀我爲作陶母詩
婦言婦德不出梱.縱有令則何繇知
崑山生玉草木潤.欲識其母觀其兒
一經科目摘髭易.五丈夫子皆瓌奇
黄卿與世少諧可.老筆爲寫青琉璃
嘅予一讀怳如洗.酸風淒斷漳淮湄
往年將父問里舍.病痱中道驚相持
秋山黯慘過縣尹.取急欲謁誰何醫
天方罪予不孝子.行未半驛翁阽危
雲崩日落竟千古.永始此路行無期
爾時縣尹有母遺.鮐背兒齒當期頤
潘輿佳日訪桃李.一舍而迎聊遨嬉
人間僅僅幾寒暑.亦已奔月歸何時
暮雲春樹渺千里.同一哀痛難平治
此詩莫遣挽郎讀.天荒地老松風悲
