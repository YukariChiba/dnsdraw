世網誰所張.四彌天宇大
萬情本一機.矻矻同此在
徐君經世心.心乃超世外
趣靜緣有動.無顯奚用晦
姑爲辟俗去.示世無吾待
結庵定其遷.初不憚一再
容膝得勝處.外物了纖芥
有山自煙雲.有水可灌溉
百丈峙翠屏.千尋拖碧带
床頭三聖書.會意謝分挂
天山得要旨.肥遯元非內
此名扁此室.吾詩儻容配
