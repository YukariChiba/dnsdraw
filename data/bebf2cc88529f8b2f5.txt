巧者力苦勞.智者心苦憂.愛君無巧智.終歲閑悠悠.
嘗登禦史府.亦佐東諸侯.手操糾謬簡.心運決勝籌.
宦途似風水.君心如虛舟.泛然而不有.進退得自由.
今來脫豸冠.時往侍龍樓.官曹稱心靜.居處隨跡幽.
冬負南榮日.支體甚溫柔.夏臥北窗風.枕席如涼秋.
南山入捨下.酒甕在床頭.人間有閑地.何必隱林丘.
顧我愚且昧.勞生殊未休.一入金門直.星霜三四周.
主恩信難報.近地徒久留.終當乞閑官.退與夫子游.
