羨君齒牙牢且潔.大肉硬餅如刀截
我今呀豁落者多.所存十餘皆兀臲
匙抄爛飯穩送之.合口軟嚼如牛呞
妻兒恐我生悵望.盤中不飣栗與棃
祗今年纔四十五.後日懸知漸莽鹵
朱顏皓頸訝莫親.此外諸餘誰更數
憶昔太公仕進初.口含兩齒無贏餘
虞翻十三比豈少.遂自惋恨形於書
丈夫命存百無害.誰能點檢形骸外
巨緡東釣儻可期.與子共飽鯨魚膾
