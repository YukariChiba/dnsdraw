同雲慘慘驅朝暄.龍沙一雪人相憐
寒猿哀嘯失山木.饑鶴仰唳空無天
當年補天真戲爾.不知修月何時已
坐煩耆舊說辛卯.至遣兒童憂甲子
城中米價貴如玉.舉家倒廪無斗粟
千金狐裘豈易得.百結鶉衣不堪鬻
我生但識茅與菅.何曾過眼逢瑤璠
展君新詩問所似.欲辯不敢非忘言
開壺酌酒澆我胸.酒酣起舞顔爲紅
會見東風掃冰雪.江梅塞桞煩春工
