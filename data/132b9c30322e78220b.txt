丹青古藏壁.風雨飽侵藻
拂塵開蝕鑒.志士淚霑臆
靈山遠飛來.不可以智測
龍神湛回向.擁衛立劍戟
依然吳生手.旌旆略可識
鴻濛插樓臺.毫髮數動植
廣床瞻二聖.有衆拱萬德
飛行湊六合.攬取著一席
人人開生面.絕妙推心得
李侯天機深.指點目所及
三生石上夢.天樂鳴我側
幽尋前日事.晦明忽復易
章生南溟鵬.籠檻鎖六翮
能同寂寞遊.濁酒聊放適
西風葉瀟瀟.蟋蟀依牆壁
家無萬金産.四鄰砧聲急
藜羹傲鼎食.藍縷亦山立
並船有歌姝.粉白眉黛黑
期公開顔笑.醉語雜翰墨
不須談俗事.祇令人氣塞
