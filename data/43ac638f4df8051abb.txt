陳子勇於退.退無十椽屋
鄰家頗好事.借宅並山隩
堂廡稍寛靜.垣墻亦新築
春渠漲朝雨.涓涓潄寒玉
呼童種瓜果.教僕洗松竹
身雖在城郭.志實寓磎谷
誦持方廣經.一餐止蔬粟
所喜遠羶腥.佛事要清肅
弗學陶長官.持盃媚秋菊
弗學屈大夫.含悲葬魚腹
唯慕金粟老.不二常具足
若許浪士遊.時時跨黄犢
