應逮冒煩暑.驅馳山水間
泥泉沃渴肺.沙風吹汗顔
疲驂喘沫白.殆僕負肩殷
仰嗟旱雲高.俯愛芳陂潺
空郵降塵榻.凈館排霞關
城隍壯形勢.岡谷來回環
紅芰姹相照.翠樹鬰可攀
野苗雜青黄.雨露施尚慳
巫覡謁群望.簫鼓鳴空山
憂農非吾職.望歲竊所嘆
憩當午日烈.行瞻月初彎
星斗弄光彩.羅絡竈火斑
跋履雖云倦.桑梓得暫還
林僧授館舍.田客攀鞍鐶
吾心本皎皎.彼詬徒口顔口顔
方投定鑑照.即使征馬班
相期木蘭楫.蕩漾窮川灣
