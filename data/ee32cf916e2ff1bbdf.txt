君維大雅姿.被服藹蘭蓀
胸次綜流略.本本又元元
手追七子作.凌厲氣所吞
餘事到翰墨.藉甚聲價喧
居然難自藏.珠玉走中原
四年郎省戶.小滯當高鶱
肯來爲多士.復除布春溫
力爭吾道回.中流收崩奔
眷言維桑舊.從容駐輶軒
我亦喜再見.一笑略寒暄
首誦新詩章.兩耳爲君尊
高情殊磊落.俗子何足論
顧我寂寞地.無物當贈言
乃復携尺紙.看君醉墨翻
霜木石共老.野竹翠不蕃
落筆頻申頃.歲晚古色存
思君時一把.此意期勿諼
