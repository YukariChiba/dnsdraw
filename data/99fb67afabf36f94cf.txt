黍稷無惡種.方苞藉良農
淳化混無外.殊疆藹同風
海濱昔未洽.盜弄潢池中
勝殘無善政.矧日勞兵戎
龔叟達事變.嘉言契清衷
鈇鑕何所施.鉤鉏日成功
鷄豚被封域.桑麻翳垣墉
天子念循良.召對明光宮
醉客雅輕事.臨歧願追從
厚意難重違.歸軒相與同
終藉哲人語.清風傃淵沖
小人徇其末.所得竟無庸
君子喻其大.道義在所攻
聯裾治水衡.遲暮何從容
