百年彈指頃.羣動不遑夕
孌彼惰游者.長夜浮太白
豪俠旁無人.卧我樓百尺
衲子縛禪靜.不敢踐桑陌
武夫髀肉滿.睥睨候邊隙
道家求不死.真火養陰赫
躁人干速化.自點雷門額
書生苦穿鑿.奇字窮鳥迹
何如吾老農.一雨犂春澤
相忘與雞豚.所辨纔菽麥
不聞有孔子.安識由與赤
紛紛舉世士.肝膽自疆埸
老翁捧腹笑.空洞無一積
有來問時事.請以臆對客
