龍宫藴特異.精禱通萬靈
昭著二百年.錫封専朝廷
去年偕宰公.投誠涕欲零
驅車入松扉.雨勢如建瓴
仰髙迓靈昐.雲斂不暫停
煙沉瀑聲凉.分坐瀑外亭
從兹感佑助.争謂胸百銘
治任亦已速.潔謝資芳馨
緘素展真忱.要終寄冥冥
願恢溥濟功.致此百里寧
夜披東堂集.孤燈炯深青
朗誦神之聰.壁落山鬼聽
