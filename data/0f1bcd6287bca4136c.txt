海門白浪如山高.還從巨海驅洪濤
何人戲出此偉觀.撩公傑句争雄豪
詩成飛電欲争激.戰勝何甞費鋒鏑
更復盡出武庫兵.不念長卿家四壁
當時年少今老翁.愁將白髪吹秋風
來趁千人萬人出.尚記時節如元豐
袖手人知公作語.歌兒停歌復停舞
越山迎浪看潮頭.白玉傳觴急飛羽
胸中如公多廟謀.八珍未獻伊鼎羞
笑人欲買江邊宅.看潮飽度殘年秋
