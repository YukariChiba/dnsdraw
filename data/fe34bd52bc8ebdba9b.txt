我生苦不早.已後朱紫陽
居近世未遠.頗亦承餘光
恭惟紫陽翁.派接周程張
實學有實用.爲世作舟航
古人不可見.來者猶有望
紫山豪傑士.理學望北方
帝憂浙右民.煩公持臺綱
吾道無南北.得志同濟量
我亦忝諸生.得升繡衣堂
厥今民凋瘵.如疾居膏肓
棄捐不自保.况復有蓄藏
吏貪不加恤.乘時肆奪攘
願公活斯民.風俗還虞唐
