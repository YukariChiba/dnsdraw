春從沙際生.白石映淺瀨
一舟何自橫.玄寄倏與會
今日是何朝.亦恐魚鳥怪
曉暾破宿雨.換歲無此快
柁工貌閑暇.一篙有三昧
夷猶我無心.上下聽汝輩
斷崖舂濤波.千古意不改
中流浸玻璃.綠浄吾苦愛
林深故疎密.山遠自明晦
隔江見人家.短籬護畦菜
蓑笠弄晚色.真樂在牛背
稍能薄輸征.武陵豈天外
吾曹二三子.勿作碌碌待
濤戎嘆山河.塵凡累纓佩
人生富貴哉.固有一事大
