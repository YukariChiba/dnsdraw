天子坐法宮.詔書下江東.懿此嘉遁士.蒲車赴丘中.
褐衣入承明.樸略多古風.直道侍太子.昌言沃宸聰.
岩居四十年.心與鷗鳥同.一朝受恩澤.自說如池龍.
乞骸歸故山.累疏明深衷.大君不奪志.命錫忽以崇.
旭旦出國門.輕裝若秋蓬.家依白雲嶠.手植丹桂叢.
竹齋引寒泉.霞月相玲瓏.曠然解赤綬.去逐冥冥鴻.
