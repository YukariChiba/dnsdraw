有客傲今世.去古見是人
得姓遺唐譜.自號樂天民
毋乃香山老.重來現後身
問君何能解.滿口談天星
術高價難酬.索詩抵千金
我政坐詩窮.敢以窮累君
君謂窮不憂.詩賦樂我貧
不見石友死.錦帆不歛形
不見鄧侯餓.銅山化爲塵
命固受於天.誰能躍陶鈞
外物不可必.吾已反吾真
君看世上兒.疾走方紜紜
