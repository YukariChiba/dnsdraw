暗發三泉山.窮秋聽騷屑.北林夜鳴雨.南望曉成雪.
只詠北風涼.詎知南土熱.沙溪忽沸渭.石道乍明滅.
宛若銀磧橫.複如瑤台結.指程賦所戀.遇虞不遑歇.
重纊濡莫解.懸旌凍猶揭.下奔泥棧榰.上覯雲梯設.
搏頰羸馬頓.回眸惴人跌.憧憧往復還.心注思逾切.
冉冉年將病.力困衰怠竭.天彭信方隅.地勢誠鬥絕.
忝曳尚書履.叨兼使臣節.京坻有歲饒.亭障無邊孽.
歸奏丹墀左.騫能俟來哲.
