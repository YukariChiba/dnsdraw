王郎擅風流.筆墨美無度
殘磚與斷刻.亦有神物護
埋光八百載.復出疑有數
偉哉羲獻蹟.併見山陰路
抗衡丙舍帖.突過黄初賦
景師與陽朔.漶漫不足數
要須中山石.乃可與之伍
十行百餘字.一一生媚嫵
家雞與野鶩.此論吾不取
佳處將無同.閟妙未易語
我貧乃嗜此.字字若可煮
不知何物媼.托此傳萬古
却怪玉匣書.反累昭陵土
