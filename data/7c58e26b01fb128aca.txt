出捧毛義檄.不違菽水歡
歸侍潘安輿.能宣詔條寬
古來忠孝事.兼此良獨難
是心無中邊.寧擇陸與盤
區區平反念.雖喜不勝殘
那知容色溫.足使田里安
韋編三絕書.十載胸中蟠
用處義自精.何適非其端
如水行地中.渾渾不可殫
尚恨斗大州.不足觀其瀾
我昔欲見君.恨不生羽翰
及茲與君別.一飲盟已寒
人生聚散情.欲語徒辛酸
惟此一寸心.萬里聊相觀
