青綺禁門符命錫.離珠御府天琛積
兩儀流慶會休期.二聖詒謀歸盛德
大禮修.真猷格.懿鑠昭昭兮靡極
阜民財.形物力.聖志乾乾兮夕惕
金扉玉宇麗皇居.鳯藻鸞蹤輝樂石
龜趺螭首建靈辰.鵲尾龍香奉至神
日轉翠華臨閣道.天旋丹仗復鈎陳
縉紳茂寵兮踰三接.羽衛鴻儀兮備九賓
瓊觴傳滿兮均堯酒.柏殿賡颺兮洽漢臣
奉若靈心彌翼翼.布昭醲化愈淳淳
