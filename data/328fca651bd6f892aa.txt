暖景照悠悠.遮空勢漸稠.乍如飛雪遠.未似落花休.
萬帶都門外.千株渭水頭.紛紜知近夏.銷歇恐成秋.
軟著朝簪去.狂隨別騎遊.旆沖離館驛.鶯撲繞宮樓.
江國晴愁對.池塘晚見浮.虛窗縈筆雅.深院藉苔幽.
靜墮王孫酒.繁黏客子裘.詠吟何潔白.根本屬風流.
向日還輕舉.因風更自由.不堪思汴岸.千里到揚州.
