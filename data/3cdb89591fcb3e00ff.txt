系馬喬木間.問人野寺門.柳侯披衣笑.見我顏色溫.
並坐石下堂.俯視大江奔.火雲洗月露.絕壁上朝暾.
自非曉相訪.觸熱生病根.南方六七月.出入異中原.
老少多暍死.汗逾水漿翻.俊才得之子.筋力不辭煩.
指揮當世事.語及戎馬存.涕淚濺我裳.悲氣排帝閽.
郁陶抱長策.義仗知者論.吾衰臥江漢.但愧識璵璠.
文章一小技.於道未為尊.起予幸斑白.因是托子孫.
俱客古信州.結廬依毀垣.相去四五裏.徑微山葉繁.
時危挹佳士.況免軍旅喧.醉從趙女舞.歌鼓秦人盆.
子壯顧我傷.我歡兼淚痕.餘生如過鳥.故里今空村.
