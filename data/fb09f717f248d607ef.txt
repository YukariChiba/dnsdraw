自我從宦遊.七年在長安.所得惟元君.乃知定交難.
豈無山上苗.徑寸無歲寒.豈無要津水.咫尺有波瀾.
之子異於是.久處誓不諼.無波古井水.有節秋竹竿.
一為同心友.三及芳歲闌.花下鞍馬遊.雪中杯酒歡.
衡門相逢迎.不具帶與冠.春風日高睡.秋月夜深看.
不為同登科.不為同署官.所合在方寸.心源無異端.
