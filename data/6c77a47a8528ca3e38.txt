老寄餘生山水窟.寂無朝煙屈硉矹
客從何方問棲隠.無人譍門杖藜出
言間遺我翠玉餠.把玩芳香襲呼吸
便欲洗琖試水品.腸胃空枯恐稱屈
緘藏小篋掛東牖.惕若虬龍隨手入
雲濤雪浪有變化.扃鐍苞苴何鬰鬰
痛嘗七碗豈不願.待營一飽終無及
窮人談富如畫餠.浪說烹炮詫知識
真求大嚼薦茗飲.可笑詩人太癡絕
豈惟枵腹誤指染.更并麗句成乾沒
亦知且具衲子供.澆淋蔬筍供一啜
恐君肺腑出宮商.造物反怪太喧聒
又恐展轉夜不寐.深思危慮比孤孽
何如待我食萬錢.東閣大開玉醅潑
翠娥捧香沃煩膩.醉起一笑天地間
男兒蓋棺事始定.所不踐言有如日
