臨流別君時.羨君觀吳潮
君行識我意.遣畫一幅綃
畫作繞床屏.滔滔隨驚飈
前浪雪花捲.後浪白馬跳
宛然千萬重.不似筆墨描
窊亞亂我目.坐卧疑動摇
夜燈照河漢.如有織女招
朝日下天窗.東海無秦橋
秦橋不可度.織女不可邀
但慕乘桴公.空能誦唐堯
嘗聞挾柘彈.意必在食鴞
終當五湖上.歸去學漁樵
