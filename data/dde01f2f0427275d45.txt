精藍負東岑.奇石護山麓
嵁巖如車輪.一鏡方黛蓄
沉沉不動容.澹瀩立山木
日射翠氣浮.遊鱗翻寸玉
泉邊群石潤.净映僧房綠
廬阜勢相高.魚龍争起伏
奇章昔好此.忽棄不見錄
青叢晚花明.澗草幽氣馥
樹深春去遠.景至夏方燠
此地風長清.蕭蕭似秋肅
南來眇萬里.雲嶠幾經目
安知絕世境.在此近山腹
超遥輕前遊.慷慨謝雙足
向非來遠客.所見信跼趣
寧非造物意.設此慰羈束
人世足埃氛.山林有高躅
何當襆被來.共此巖下宿
