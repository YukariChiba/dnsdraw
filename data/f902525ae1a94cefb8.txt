今夜喚明朝作來年.明朝喚今夜作去歲
即稱來年今夜合來.既號去歲明朝合去
來年今夜不見來.去歲明朝定不去
既不來.又不去.業識茫茫無本據
大圓鏡裏絕纖塵.箇中豈著閑家具
是則是.別又別.爍迦晃破秋天月
龐公不昧本來身.大似飛龍成跛鼈
爾諸人.瞥不瞥.靈利漢須看時節
五九盡處又逢春.衲僧腦後三斤鐵
