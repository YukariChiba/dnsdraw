青石出自藍田山.兼車運載來長安
工人磨琢欲何用.石不能言我代言
不願作人家墓前神道碣.墳土未乾名已滅
不願作官家道旁德政碑.不鐫實錄鐫虛辭
願爲顏氏段氏碑.雕鏤太尉與太師
刻此兩片堅貞質.狀彼二人忠烈姿
義心如石屹不轉.死節如石確不移
如觀奮擊朱泚日.似見叱訶希烈時
各於其上題名諡.一置高山一沈水
陵谷雖遷碑獨存.骨化爲塵名不死
長使不忠不烈臣.觀碑改節慕爲人
慕爲人.勸事君
