亂花翻陣雨.飛絮轉輕毬
別思昏如醉.征鞍挽不留
職循今列郡.秩視古諸侯
當代人爭仰.惟公政最優
洋川佳景物.勝跡舊經遊
未定中原擾.猶懷傍塞憂
九重爰錫命.千里藉承流
德逐祥雲偃.恩隨瑞靄浮
带刀還隴畝.挾纊動貔貅
烽柝開邊月.犂鋤慶麥秋
二天舒士氣.五袴沸民謳
虞氏三年考.河南第一州
霜臺方薦墨.黼座想凝旒
早晚頒綸綍.東西走置郵
遲遲姑去魯.几几定歸周
明月湖光遠.凌雲氣象幽
煙波浮畫鷁.雪浪遶烏牛
好逐桃花漲.輕飛竹葉舟
徑歸調玉鉉.莫待覆金甌
賤吏傷萍梗.終年仰庇休
龍門曾御李.驥坂會依劉
不作癡兒女.孜孜話別愁
