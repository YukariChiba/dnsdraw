剛風軼飛浮.叢霄隠寥闊
其上仙者家.俯世塵漠漠
慨我志遠遊.幽思無與豁
披雲一長嘯.曾舉騎轇轕
整袂謁靈君.授我一丸藥
侍宴旬始宮.從遊紫虛閣
琅函閟道帙.許我抽玉鑰
玄期記三生.廣度有夙諾
世氛日澒洞.帝念慘不樂
願借萬里風.從君駕鸞鶴
鞭雷揮斗柄.夔罔併縶縛
掃清六合塵.景象囘閶闔
帝命不可稽.侍晨司校錄
永劫保澄明.何問癡仙愕
