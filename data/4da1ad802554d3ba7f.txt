陸不辭虎豹怒.水不避蛟龍争
衆人亦有命.大賢豈虚生
千歲猶須臾.四野如戶庭
解弓掛扶桑.脱劍倚太清
騰身騎日月.萬事如蚊𧉬
貧賤有固窮.慷慨激中情
炎火燎崑邱.乃知白璧精
雪霜沒衆草.高松獨青青
寧生歌車下.戚促兒女聲
時至乘化遷.運頽與物冥
震雷不經聽.芥蔕何足嬰
君不見賈豎競錐刀.蚍蜉利羶腥
何如乘雲御氣遊咸池.長嘯濯我冠與纓
