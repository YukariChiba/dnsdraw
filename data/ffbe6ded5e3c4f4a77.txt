立冬殺氣凝.清霜會晨朝
滌滌原野空.烈烈荆棘燒
鷹饑肯爲用.馬寒意逾驕
旌旗带林莽.笳吹含風飆
突圍狡獸怒.得雋壯士囂
老狐屈變詐.文雉輸英翹
討伐順天時.未許窮奸妖
翩翩馬上兒.弓箭各在腰
意矜百戰雄.巧鬥更相招
控弦落明月.飛鏑來九霄
雖虐終無傷.爲樂固已饒
晚臨清汝濱.寒水如落潮
揮壺酌美酒.醉歸遺皂貂
