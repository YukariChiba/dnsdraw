僧逃寺已摧.唯餘舊堂殿
顛倒但土木.彷彿昔所見
山寒少陽燄.崖冷盡冰線
曾無五六年.驟覺荒凉變
遺基尚可登.一滴泉自濺
憶昨淳熙秋.諸老所閑燕
晦庵持節歸.行李自畿甸
來訪吾翁廬.翁出成飲餞
因約徐衡仲.西風過遊衍
辛師倏然至.載酒具殽膳
四人語笑處.識者知歎羨
摩挲題字在.苔蘚忽侵徧
壬寅到庚申.風景過如箭
驚心半存沒.歷覽步徐轉
回思勸耕地.嘗著郡侯宴
今亦不能來.草木漫葱蒨
人間之廢壞.物力費營繕
不如姑付之.猿鳥自啼囀
