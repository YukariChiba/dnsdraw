南國久無雨.渴心欲生埃
麥既枯且死.木亦黄而摧
方春雲已火.未夏蚊成雷
刺史固有罪.斯民自宜哀
真人及大士.久出應思回
閉陽縱諸陰.愧無董生才
林鳩厭呼喚.石燕徒低徊
有日上扶桑.無雲起陽臺
方修九淵祀.遽聞尺木催
想驚阿香夢.疑噀欒巴盃
夜中簷溜響.枕上愁顔開
願遍普天下.不止泉山隈
莫作鼎湖浪.因風下崔嵬
明朝賀雨詩.定自莆中來
