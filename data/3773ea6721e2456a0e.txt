南軒何靚深.觸處皆野質
簷間畫眉語.砌下霜筠密
小窗任明晦.一榻隨伸屈
宿鳥聚樛枝.凉蟬噪𡴴蓽
端居得頤養.誠意更精一
夏闌體長健.春至轉安佚
鉛鼎熟黄牙.仙經橫縹帙
和言不忤俗.定力何轉物
嗟我已龍鍾.江潭戀章紱
塵中素袍化.鏡裏韶顔失
愛君詩思茂.雅奏合竽瑟
愛君道氣成.金石叢壽骨
及瓜期尚遠.發藥容有日
德爵齒俱尊.登門但祗栗
