青絲織作雙鴛鴦.紫絲繡成雙鳳凰
在家不敢窺屏著.心願出門逐夫壻
琴中解道人心事.不辭半夜將身去
君親滌器妾當壚.豈料賦成天上知
臨邛舊事不記省.千金多買青蛾眉
嫁時衣裳今尚在.妾貌未衰君意改
當時去家恨太遲.今日思家翻自悔
玉環既斷不復連.青銅既破不復圓
古來佳人多薄命.不見鸞膠能續絃
但願新人同燕婉.桃花長春月長滿
