菩薩遊戲于神通.六道四生咸可入
爲欲化導諸有情.故於異類而出現
諦觀此雀甚微渺.每食一粒棲一枝
卑飛不出蓬蒿間.遠舉安知鴻鵠志
而能坐脱與立亡.依彼金容及香火
屹然而化不震動.如以木石鐫刻成
非諸菩薩威神力.孰能現此希奇事
我觀三界諸衆生.惟人實具大智慧
妄想顛倒造諸業.失身淪入横生中
重爲毛羣輕羽族.破碎一切諸蠕動
雖云妙覺不銷亡.無那沉迷益玄遠
菩薩慈悲哀憫故.化身與彼爲導師
緣終寂滅顯示人.使知佛性無有二
佛子若有瞻禮者.願言悉發敬信心
勇猛精進趣菩薩.皆具如是菩薩行
