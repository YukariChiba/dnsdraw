庭柏不受寒.依然照人綠
霧收晨光發.可玩不可掬
道人方出定.不復辨羊鹿
微雲度遥天.一笑立於獨
嗟予晚聞道.學看傳燈錄
三生蠹書魚.萬卷今可束
轂雖已破碎.猶欲大其輻
是身堪底用.况乃五斗粟
自從識師面.日月幾轉轂
受師爐中煙.無處著榮辱
周妻與何肉.恨我未免俗
從今謝百事.請作龜頭縮
却笑長沙傅.區區問淹速
聊將非舌言.往和無譜曲
