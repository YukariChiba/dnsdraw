翰林尚書宋公子.文采風流今尚爾
自疑耆域是前身.囊中探丸起人死
貌如千歲枯松枝.落魄酒中無定止
得錢百萬送酒家.一笑不問今餘幾
手揮琵琶送飛鴻.促絃聒醉驚客起
寒蟲催織月籠秋.獨雁叫羣天拍水
楚國羈臣放十年.漢宮佳人嫁千里
深閨洞房語恩怨.紫燕黄鸝韵桃李
楚狂行歌驚市人.漁父拏舟在葭葦
問君枯木著朱繩.何能道人意中事
君言此物傳數姓.玄璧庚庚有橫理
閉門三月傳國工.身今親見阮仲容
我有江南一丘壑.安得與君醉其中.曲肱聽君寫松風
