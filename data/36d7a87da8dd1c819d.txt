屏翳驅馳雲陣疾.西山猶銜半輪日
迅雷震地窗戶摇.急雨翻盆溝澮溢
紫電燒空天爲低.黑風逆浪海欲立
縱多虐魃未爲殃.直使長鯨那暇吸
草木號呼山鬼驚.珠璣亂迸鮫人泣
曲畦走水白紛紛.稚穗抽芒青戢戢
童稚休傳蜥蜴歌.倉箱行貯生民粒
枝端發翠喜濯枝.池面凝漚占戴笠
猛省呼晴鳩婦鳴.旋看突漲魚兒出
窗扉共賞一襟凉.屋漏俄驚半床濕
鷗鷺盟邊引望遥.芭蕉聲裏催詩急
請君速著瑞雨頌.要上新編華萼集
