老龍卧蒼海.千年抱明珠
神禹決淮泗.偃蹇不受驅
怒走崧岱頂.風雨撼八區
亭亭立天柱.化作青松株
蟠根蟄九地.融液如流酥
嶙峋脫支節.幽人拾肌膚
虹光夜穿屋.盎突明膏腴
芳薰漸凝漬.玄霜出冰壺
糅以丹鳳髓.摹以青龜趺
擣以明月兔.曝之暘谷烏
或潤似玉玦.或堅如金觚
六丁下取將.香藹流清都
絳闕注仙籍.白日飛凡夫
借問何神靈.黑質分龍軀
干將昨已至.莫耶復來趨
二龍適吻合.變化尤其殊
君看一滴水.雙雙躍天衢
