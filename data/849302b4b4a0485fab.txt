生平酷愛山.好山寧相遠
知吾入山意.幽致競牽輓
信步杖藜輕.升高腰脚健
小雨著黄落.索索聲相溷
僧窗事事幽.蕉肥野菊曼
塵市僅隔水.心安即爲遯
有巖瞰清溪.古木鬰蘿蔓
前岡連遠嶂.萬象紛自獻
人生有物緣.參合甚符券
緣外倘强求.十一失千萬
此地乃天與.一亭吾欲建
寄言巖下石.爲償把釣願
