塵事起濫觴.洶洶濤頭聚
對鏡眼生花.尋幽心脱兔
歐峰阻躋攀.榆柳春再暮
維時春作夏.起我勤杖屨
捫蘿惑去蹊.陟巘忘故步
大壑埋白雲.陰崖崩老樹
縈紆幽鳥道.突兀升洞府
厖眉老比丘.倒屣蒙顧遇
曾未契三關.遽已棲十住
暉暉天横參.稍稍窗送曙
華鯨破短夢.山禽唤新句
伊予羣念息.亦遭回俗馭
徒爲三日留.復在邯鄲路
