濃寫花枝淡寫梢.鱗皴老幹墨微焦
筆頭三踢攢成瓣.珠暈一圓工點椒
粧綴蜂鬚擬笑靨.穩拖鼠尾施長條
盡吹花側風初急.猶带枝頭雪未消
松竹襯時明掩映.水波浮處見飄颻
黄昏時候朦朧月.清淺溪山長短橋
閙裏相挨如有意.靜中背立似無聊
筆端的皪明非畫.軸上縱橫不是描
頓覺坐來春盎盎.因思行過雨瀟瀟
從頭總是湯楊法.拚下工夫豈一朝
