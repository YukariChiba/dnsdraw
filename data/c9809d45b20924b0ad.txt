峨峨紫陽山.翼翼素王宮
中藏朱子書.頗有鄒魯風
在昔三十年.我嘗遊其中
一溪練带如.環以千翠峰
朝嵐與夕霏.四景日不同
惜哉屐齒折.我舟遽云東
子今振木鐸.出爲斯文宗
諸生列館下.待問如撞鐘
明經別同異.析理開愚蒙
獨坐三鱣堂.教思傳無窮
庠序足真樂.詩書有近功
行當自此升.豈曰難爲容
平生韓孟交.雲龍阻相從
願言壽道體.有書附鱗鴻
