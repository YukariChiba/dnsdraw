魚固人所欲.痰飲常忌此
茲晨一杯羹.食之乃大美
漁者包裹來.樂與我爲市
兒輩問何故.秤平不虧爾
吾家自高曾.仁厚著閭里
一衡無兩權.昭昭坦如砥
憶昔少年時.獵夫晨賣鹿
老幹持衡出.忽爾非舊比
此豈我家風.責之怒裂眥
口腹詐求贏.寧我餓而死
忍割子孫肉.而以啖我齒
折衡謝獵夫.勞酒遣乃已
今餘三十載.而得聞斯語
喜與同志言.書之詔孫子
