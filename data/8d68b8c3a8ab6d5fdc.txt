生平愧彼蒼.得飽非耘種
自揆蔑寸長.居然叨薄俸
朅來桂玉地.幸了藜藿奉
日昨訪芸居.見我如伯仲
劇談闢幽荒.妙論洗沉痛
呼童張樽罍.芳醪啟春甕
乃約屏羶葷.初筵俱清供
珠櫻映翠莢.光色交浮動
佳境喜漸入.愷之未癡惷
屬厭薦春萌.雋永咀秋葑
黄獨忽登俎.味借蜂蜜重
翻憐少陵翁.山雪入吟諷
早韭晚菘輩.吾家所售用
列品不自珍.而與朋友共
琱盤放手空.適口頗恣縱
日暮雨催返.虛窗結清夢
寄語五侯鯖.從茲勿勞送
