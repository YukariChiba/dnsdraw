處士有儒術.走可挾車輈.壇宇寬帖帖.符彩高酋酋.
不愛事耕稼.不樂幹王侯.四十餘年中.超超為浪遊.
元和五六歲.客于幽魏州.幽魏多壯士.意氣相淹留.
劉濟願跪履.田興請建籌.處士拱兩手.笑之但掉頭.
自此南走越.尋山入羅浮.願學不死藥.粗知其來由.
卻于童頂上.蕭蕭玄發抽.我作八品吏.洛中如系囚.
忽遭冀處士.豁若登高樓.拂榻與之坐.十日語不休.
論今星璨璨.考古寒颼颼.治亂掘根本.蔓延相牽鉤.
武事何駿壯.文理何優柔.顏回捧俎豆.項羽橫戈矛.
祥雲繞毛髮.高浪開咽喉.但可感神鬼.安能為獻酬.
好入天子夢.刻像來爾求.胡為去吳會.欲浮滄海舟.
贈以蜀馬棰.副之胡罽裘.餞酒載三鬥.東郊黃葉稠.
我感有淚下.君唱高歌酬.嵩山高萬尺.洛水流千秋.
往事不可問.天地空悠悠.四百年炎漢.三十代宗周.
二三裏遺堵.八九所高丘.人生一世內.何必多悲愁.
歌闋解攜去.信非吾輩流.
