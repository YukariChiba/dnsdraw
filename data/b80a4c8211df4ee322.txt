通夕袌寒衾.冥冥暗風雨
披衣待平明.起履步庭蕪
遥遥望扶桑.延目上洲渚
陰風驅層雲.屯積亙山阜
草木纏凄悲.杲日霾天步
林鳥雜亂飛.修塗限商賈
松竹互摧折.鴟鴞肆翔舞
四海揚驚濤.鯨鯢竟吞吐
誰云天地寬.宛足隘環堵
殊乖夙昔心.塊坐闃無語
遲遲覽衿带.櫛沐正冠屨
姑以勤余生.疏剔治園圃
清晨勞寤歌.無乃思湯武
