我家老狸奴.健捕無其比
去年能養兒.二男而一女
種草不碌碌.趫捷俱可喜
策勳到鄰家.高卧不憂鼠
今年女子七.母復誕三子
三子乳有餘.七子不易耳
頗似相軫念.抱弄時相乳
依依同氣恩.髣髴見情理
一日忽銜子.來同七子處
薰然如一家.雜乳無彼己
天地即我心.萬物非異體
一日脫邊幅.此外無別旨
嗟彼胡不仁.形骸分爾汝
同類日相傷.呀然矜爪觜
探巢攫胎卵.吞噬不知止
但見己子肥.遑恤他子死
貓也本虎屬.能爲義士舉
作詩傳世間.一獸有如此
