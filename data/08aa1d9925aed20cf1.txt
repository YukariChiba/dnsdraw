去年夏六月.我來自臨安
滂沲一夜雨.原隰俱瀰漫
俛仰忽再秋.秋旱畎澮亁
嘉穀槁垂盡.萬口空長歎
我從相山來.朝雲起巑岏
油然遍寰宇.半道濡征鞍
亭午至君家.簷聲落驚湍
詰旦視大田.青青已堪看
會見百室盈.陋巷飽一簞
何獨解君憂.我心其少寛
襲芳富卉木.秋炎苦摧殘
柯葉頓欣榮.秀色良可餐
速宜置尊酒.一洗儒生酸
我雖不解飲.醒狂佐君歡
