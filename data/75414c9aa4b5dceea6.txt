君有千里行.我獨留此居
君行赴何許.沅江隔重湖
我留此山中.欲去尚躊躇
沅江道里僻.罷民待君蘇
君亦憐其民.溼沫勤喣濡
涼風促君斾.小雨膏君車
漸去囂塵遠.及此夏景初
野色望行路.東門初首涂
風土日已好.誰能懷舊廬
舉手謝拘束.有若縱壑魚
路逢舊交游.相見問何如
道我且貧病.因風時寄書
