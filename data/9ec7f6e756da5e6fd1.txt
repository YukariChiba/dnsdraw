好讀天竺書.爲尋無生理
焚香面金偈.一室唯巾水
交信方外言.二三空門子
峻範照秋霜.高標揜僧史
清晨潔蔬茗.延請良有以
一落喧譁競.栖心願依止
奔曦入半百.冉冉頹濛汜
雲汎名利心.風輕是非齒
向爲情愛縛.未盡金仙旨
以靜制猨心.將虞瞥然起
綸巾與藜杖.此意真已矣
他日雲壑間.來尋幽居士
