元精生俊臣.其器疏以博
渾玉謝雕鎸.古樂鎮浮薄
文章發粹藴.雲漢相紛搏
軒昂仕路間.獨立羣雞鶴
朝端聳風采.衆聽嘉蹇諤
緣飾吏事餘.中有名教樂
按獄袪煩苛.餽糧得豐約
邛蜀號險艱.靜制猶扃鑰
歸來奏成績.高議凌霄鶚
往釐東南計.詎足煩精畧
中道發詔書.飛榮上天閣
抗旌出五嶺.廣府開巨幕
提封犬牙制.被海珠貝錯
況當蠻獠衝.尚苦蜂蠆蠚
日望公之來.坐見起民瘼
先聲百粵外.猾寇千里却
行當靜海隅.天步清且廓
栖栖外臺吏.正困韁鏁縛
忻聞大旆過.一見如刮膜
下坐聽語言.渴引醇酎酌
退嗟蠅蟲癡.敢議驥尾託
願公南轅還.四海霖雨作
嘻噓和氣行.瞬息羣動躍
及此分寸苗.庶幾秋有穫
