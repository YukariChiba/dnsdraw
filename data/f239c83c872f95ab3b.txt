結構天南畔.勝絕固難儔.幸蒙時所漏.遂得恣閒遊.
路石蔭松蓋.檻藤維鶴舟.雨霽花木潤.風和景氣柔.
寶殿敞丹扉.靈幡垂絳旒.照曜芙蓉壺.金人居上頭.
翔禽拂危刹.落日避層樓.端溪彌漫駛.曲澗潺湲流.
高居何重遝.登覽自夷猶.煙霞無隱態.岩洞詎遺幽.
奔駟非久耀.馳波肯暫留.會從香火緣.滅跡此山丘.
