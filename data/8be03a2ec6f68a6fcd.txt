學士聲先壓並游.詞源浩蕩浸崑丘
九重紫殿三題就.萬里青雲數刻收
天子臨軒名第二.春官奏卷等俱優
翰林試筆尋揮寫.冊府譌文倏校讎
京邑紛華非所好.鄉邦偃宴得其求
始看別酒傾同舍.早聽歡謠載兩州
嚴詔飛來批鳳尾.近班歸去立螭頭
一年父老漫留寇.四世公台將至彪
即日金鑾開步武.往時駟馬減風流
蹉跎舊掾瞻行色.漸老從軍祗自羞
