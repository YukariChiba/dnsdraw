楚懷聽秦誑.身作咸陽鬼
當時屈原争.坐困椒蘭毁
襄王復不悟.遠作江南徙
行吟沅湘間.形槁顔色悴
著書稱離騷.風雅齊厥理
鴟鴞况小人.鸞鳳喻君子
眷眷不忘君.一篇三致意
紉蘭採杜若.冠佩空自偉
舉世混濁中.誰與同樂此
忠臣會遇難.千古共一軌
人情疏骾亮.物能使軟美
存亡反覆間.悔及良晚矣
嗟嗟屈子心.芳潔疇與比
日月可争光.塵垢安能滓
聊從太史卜.肯逐漁父醉
甘葬魚腹中.懷沙汨羅水
千秋身後名.芬馥同茝芷
夫豈椒蘭徒.據勢長不死
