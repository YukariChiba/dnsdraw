我昔山林人不識.或疑謫仙或狂客
仰看青天不看人.醉裏那知眼青白
一攜破硯入長安.素衣成緇綠鬢斑
上林麒麟著野馬.滄洲鷗鷺綴孔鸞
漢宮威儀既不入貴人樣.灞橋風雪又不見詩人相
不須覽鏡照清溪.我亦自憎塵俗狀
葉君著眼秋月明.葉君下筆秋風生
市人請畫即唾駡.只寫龍章鳳姿公與卿
肯來爲予寫衰貌.擲筆掉頭欣入妙
相逢可惜遲十年.不見詩翁昔年少
