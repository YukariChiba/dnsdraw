竹樹轉深徑.茶山給孤園
禪流打包去.舊日單寮存
堂堂十八公.不知幾寒温
其誰晤對汝.冷落依頽垣
有客占作室.此公正當軒
風聲落天半.似與幽人言
已矣復焉往.佳哉略無喧
在昔公擇父.實惟謫仙孫
讀書廬山中.仰視五老尊
頭白不歸來.高議排金門
吾敢效前輩.分應守丘樊
何憂蕙帳缺.悵望鶴與猿
