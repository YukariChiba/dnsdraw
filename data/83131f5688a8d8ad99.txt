將軍膽氣凌秋天.百札曾將一箭穿
倒牀忽作兒女眼.悲啼出淚如湧泉
會稽令尹形悍堅.新買蛾眉費萬錢
未容纖腰小回旋.徑煩藥餌親調煎
山陰大夫祖文淵.彎弓射賊口垂涎
壯士亦苦頭風偏.河潤九里風化傳
坐令丞簿相牽聯.請醫買藥爭後先
剡中有宰正鳴絃.携琴忽泛子猷船
入城巵酒不下咽.但飲柴胡如吸川
沃洲公子黠可憐.斬關夜遁呼不前
道中揮斷九鐵鞭.抱病誰復能輕便
鑄錢短簿非凜然.捧心欲效西子妍
青衫從事世所捐.亦遭病鬼相傍緣
戲成嘲語如怪顛.一讀坐使沉痾痊
