崇山蓄靈泉.萬古去不息
瀦爲百斛深.散入千渠溢
其東滙民田.又北尋山腋
斷崖如破瓜.飛瀑中蕩激
大聲或雷霆.細者亦竽瑟
末流垂半山.十里見沸白
得非拖天紳.常恐浮地脉
呂梁丈人老.尚與汨偕出
我欲蹋驚湍.下窮齦齶石
惜哉意徒然.屬此歲凛慄
安得汝南周.斷取白蛟脊
歸之龍泉峰.山門夜喧席
