千秋節當八月五.御樓卷簾看馬舞
黄衫玉带分兩行.繡衣宫人擊雷鼓
梨園法曲凄且清.相傳猶是隋家聲
宜春北院蛾眉小.初按新聲未有名
侍女焚香跪瑤席.更看真妃作生日
恰值南方驛使來.旋採風枝露猶濕
當時盛事人爭傳.荔枝香曲是新翻
宫中行樂事亦秘.此曲不許人間聞
馬嵬夢斷香塵息.滿山荔子無人摘
却歸西內冷如冰.一聽遺音淚空滴
