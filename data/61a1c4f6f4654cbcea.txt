宇宙清淑物絜齊.春工告成青帝歸
雲縫霧織翠萬幄.尤勝紅紫芳菲菲
高人出郊窮遠目.一童兩屐隨所之
五茸三泖在指顧.收攬萬象歸詩脾
袖中三尺貫牛斗.劍光到處神魂悲
肘間更有不傳妙.禍福隠奧能前知
高門懸薄奚待往.候迎紫氣爭先馳
此行直須訪海若.揮斥物怪搜珍奇
連鰲自可赤手取.何用釣犗五十爲
十洲三島不難到.御風騎氣從安期
願君斯遊姑少遲.爲我六月開南枝
