具區以爲潴.吳江以爲裨
自專一方浸.盡納海所遺
逝川無發歎.麗澤可求師
昔人會心地.今爲魚鳥資
飛者自無極.遊者自無涯
造物不諄諄.亦莫分何誰
此時余與子.相遇相諧嬉
曾觀烟雨外.未滿蒼茫思
復來秋風後.重有騷屑悲
不及日月入.爛焉墮輪規
尚見波濤驚.纍然擁丘坻
况彼瑣細者.蒲菼爭紛披
當年吳季子.德合無醇疵
范蠡之所矜.視之眇毫厘
末路張季鷹.適意亦見推
人才非一端.事近苦易移
常恐後生輩.風流日凌遲
縣憂公家迫.俗陋棟宇卑
子將跨大閣.對此連天瀰
英雄久銷歇.枯槁乃光輝
寘余一榻處.析理定興衰
