看圖閑教陣.畫地靜論邊.烏壘天西戍.鷹姿塞上川.
路長須算日.書遠每題年.無複生還望.翻思未別前.
柵高三面鬥.箭盡舉烽頻.營柳和煙暮.關榆帶雪春.
邊城多老將.磧路少歸人.點盡三河卒.年年添塞塵.
候火起雕城.塵砂擁戰聲.游軍藏漢幟.降騎說蕃情.
霜降滮池淺.秋深太白明.嫖姚方虎視.不覺請添兵.
