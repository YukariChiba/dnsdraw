靈蹤未遍尋.不覺溪色暝.回頭問棲所.稍下杉蘿徑.
岩居更幽絕.澗戶相隱映.過此即神宮.虛堂愜雲性.
四軒盡疏達.一榻何清零.仿佛聞玉笙.鼓鏗動涼磬.
風凝古松粒.露壓修荷柄.萬籟既無聲.澄明但心聽.
希微辨真語.若授虛皇命.尺宅按來平.華池漱餘淨.
頻窺宿羽麗.三吸晨霞盛.豈獨冷衣襟.便堪遺造請.
徒深物外趣.未脫塵中病.舉首謝靈峰.徜徉事歸榜.
