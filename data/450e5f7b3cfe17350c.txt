天寶諸王愛名馬.千金爭致華軒下
當時不獨玉花驄.飛電流雲絕瀟灑
兩方岐薛寧與申.憑陵內廐多清新
肉騣汗血盡龍種.紫袍玉带真天人
驪山射獵包原隰.御前急詔穿圍入
揚鞭一蹙破霜蹄.萬騎如風不能入
雁飛兔走驚絃開.翠華按轡從天回
五家錦繡徧山谷.百里舄珥遺塵埃
青騾蜀棧西超忽.高準濃蛾散荆棘
苜蓿連山鳥自飛.五陵佳氣春蕭瑟
