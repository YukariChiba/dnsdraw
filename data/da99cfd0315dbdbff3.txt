片玉漏春色.恍逢江路傍
中山費巧思.壽陽矜輕妝
精神盈一握.標格壓衆芳
彷彿水邊影.有無風前香
卷舒適人意.推敲撓予腸
形狀僕草玄.譜系根花光
勿謂數枝隘.中寓千丈强
晏不滿幾尺.焉用張堂堂
桃李空滿園.媿死安敢當
太羹少爲貴.鼎鼐滋味長
只愁楮君弱.蠹魚食春陽
慎勿示肉眼.收付奚奴囊
