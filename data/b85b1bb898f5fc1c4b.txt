荷屋老子僧中龍.平生眼裏無諸公
莫年愈覺氣深穩.木寒霜浄天無風
朅來精進復精進.焚香却掃大圓鏡
數十萬偈堆如山.從頭一唱一加敬
波瀾散入諸子中.華藏海與川源通
秋毫繭紙快收拾.百城烟水行無窮
善財再見文殊日.一臂黄金摩頂訖
選佛場中及第歸.便是西來好消息
石林道與鞔峯齊.老子晚與諸孫期
雲霄羯鼓到汝手.打底打兮吹底吹
