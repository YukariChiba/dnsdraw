夜閒得安寢.方期萬事休
那知清夢中.螘穴有勝遊
朝把南柯麾.暮獵龜山頭
停杯猶未舉.俯仰二十秋
等爲幻緣縛.名實或相浮
邯鄲囊中枕.徑渡竹葉舟
俄頃失所歷.變滅隨東流
遊仙豈神交.因想理或不
至人本無夢.偶夢非謬悠
乃知一念熟.寤寐欻何求
子建賦感甄.空貽方策羞
何當破諸妄.自足銷沉憂
政使對癡人.言之亦寡尤
