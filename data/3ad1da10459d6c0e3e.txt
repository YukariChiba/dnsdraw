薤葉有朝露.槿枝無宿花.君今亦如此.促促生有涯.
既不逐禪僧.林下學楞伽.又不隨道士.山中煉丹砂.
百年夜分半.一歲春無多.何不飲美酒.胡然自悲嗟.
俗號銷愁藥.神速無以加.一杯驅世慮.兩杯反天和.
三杯即酩酊.或笑任狂歌.陶陶複兀兀.吾孰知其他.
況在名利途.平生有風波.深心藏陷阱.巧言織網羅.
舉目非不見.不醉欲如何.
