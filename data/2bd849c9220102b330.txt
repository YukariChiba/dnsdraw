打麥打麥.彭彭魄魄
聲在山南應山北.四月太陽出東北
纔離海嶠麥尚青.轉到天心麥已熟
鶡旦催人夜不眠.竹雞叫雨雲如墨
大婦腰鐮出.小婦具筐逐
上壠先捋青.下壠已成束
田家以苦乃爲樂.敢憚頭枯面焦黑
貴人薦廟已嘗新.酒醴雍容會所親
曲終厭飫勞童僕.豈信田家未入脣
盡將精好輸公賦.次把升斗求市人
麥秋正急又秧禾.豐歲自少凶歲多.田家辛苦可奈何
將此打麥詞.兼作插禾歌
