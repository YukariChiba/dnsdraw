陽月方開旦.商行接素秋
聲華臨盛際.勳業動前修
舊物詩兼禮.公望礪與舟
諫行扶廟算.威克弊邦讎
翻欲危晁氏.皆能苦絳侯
孤城雖莫可.具美亦誰侜
北關虛前事.南冠記昔遊
客惟論藥餌.書不號窮愁
迥有閒中趣.高於物外求
賓朋依白傅.潤澤借裴休
跂也身方族.時哉歲欲遒
愁無縮地術.頼有置書郵
理楫王猷拙.稱觴小陸優
傾心日夜急.滾滾大江流
