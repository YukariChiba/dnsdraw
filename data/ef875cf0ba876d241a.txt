爽氣變昏旦.神臯徧原隰
煙華久蕩搖.石澗仍清急
柳闇山犬吠.蒲荒水禽立
菊花明欲迷.棗葉光如濕
天籟思林嶺.車塵倦都邑
譸張夙所違.悔恡何由入
芳草秋可藉.幽泉曉堪汲
牧羊燒外鳴.林果雨中拾
復此遂閑曠.翛然脫羇縶
田收鳥雀喧.氣肅龍蛇蟄
佳節足豐穰.良朋阻遊集
沈機日寂寥.葆素常呼吸
投迹倦攸往.放懷志所執
良時有東菑.吾將事蓑笠
