百草讓爲靈.功先百草成
甘傳天下口.貴占火前名
出處春無雁.收時谷有鶯
封題從澤國.貢獻入秦京
齅覺精新極.嘗知骨自輕
研通天柱響.摘遶蜀山明
賦客秋吟起.禪師晝臥驚
角開香滿室.爐動綠凝鐺
晚憶涼泉對.閑思異果平
松黃乾旋泛.雲母滑隨傾
頗貴高人寄.尤宜別匱盛
曾尋修事法.妙盡陸先生
