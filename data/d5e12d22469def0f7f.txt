小庭雨過春將盡.片片花飛.獨折殘枝.無語憑闌只自知.
玉堂香暖珠簾卷.雙燕來歸.君約佳期.肯信韶華得幾時.
馬嘶人語春風岸.芳草綿綿.楊柳橋邊.落日高樓酒旆懸.
舊愁新恨知多少.目斷遙天.獨立花前.更聽笙歌滿畫船.
西風半夜簾櫳冷.遠夢初歸.夢過金扉.花謝窗前夜合枝.
昭陽殿裏新翻曲.未有人知.偷取笙吹.驚覺寒蛩到曉啼.
酒闌睡覺天香暖.繡戶慵開.香印成灰.獨背寒屏理舊眉.
朦朧卻向燈前臥.窗月徘徊.曉夢初回.一夜東風綻早梅.
小堂深靜無人到.滿院春風.惆悵牆東.一樹櫻桃帶雨紅.
愁心似醉兼如病.欲語還慵.日暮疏鐘.雙燕歸棲畫閣中.
畫堂燈暖簾櫳卷.禁漏丁丁.雨罷寒生.一夜西窗夢不成.
玉娥重起添香印.回倚孤屏.不語含情.水調何人吹笛聲.
笙歌放散人歸去.獨宿江樓.月上雲收.一半珠簾掛玉鉤.
起來檢點經遊地.處處新愁.憑仗東流.將取離心過橘州.
昭陽記得神仙侶.獨自承恩.水殿燈昏.羅幕輕寒夜正春.
如今別館添蕭索.滿面啼痕.舊約猶存.忍把金環別與人.
微風簾幕清明近.花落春殘.尊酒留歡.添盡羅衣怯夜寒.
愁顏恰似燒殘燭.珠淚闌幹.也欲高拌.爭奈相逢情萬般.
畫堂昨夜愁無睡.風雨淒淒.林鵲爭棲.落盡燈花雞未啼.
年光往事如流水.休說情迷.玉箸雙垂.只是金籠鸚鵡知.
寒蟬欲報三秋候.寂靜幽居.葉落閑階.月透簾櫳遠夢回.
昭陽舊恨依前在.休說當時.玉笛才吹.滿袖猩猩血又垂.
洞房深夜笙歌散.簾幕重重.斜月朦朧.雨過殘花落地紅.
昔年無限傷心事.依舊東風.獨倚梧桐.閑想閑思到曉鐘.
花前失卻遊春侶.極目尋芳.滿眼悲涼.縱有笙歌亦斷腸.
林間戲蝶簾間燕.各自雙雙.忍更思量.綠樹青苔半夕陽.
