忽忽久不樂.中腸若焦焚
非無一樽酒.高堂細論文
塵俗了不知.學殖聊自耘
念此農事畢.膏雨猶未均
東郊與西疇.禱旱胡紛紛
長年四月時.蝸舍嗟梅蒸
旱魃逞威虐.暘烏麗朱明
風伯真可訟.田祖非無神
曷不駕飛龍.一息萬里奔
兀坐正長吁.仰瞻白雲屯
須臾梧桐上.策策琅玕聲
清溪一綫流.澒洞如盆傾
只此一日澤.便想百室盈
呼童索濁醪.爲我驅愁襟
珠玉忽滿前.語句何清新
此意久不傳.舉坐爲君興
鷄蟲無了時.江閣聊自憑
竊恐讀君詩.愁殺閉糴人
