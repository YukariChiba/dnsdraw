凄凄風露滋.靡靡塵靄屏
已忻廬舍清.未苦裘褐冷
眠食味尤嘉.起坐日尚永
虛天照積水.精鑑出幽礦
石瑩見山稜.林疏覺窗冏
黄花宿蕊破.艷艷晨妝靚
頻尋遠逕香.每愛蒼池影
爲誰佳色鮮.慰我貧齋靜
寒醅出家法.異果得他境
甘腴饌新兔.醜怪薦修蠯
幽閑重時節.老大珍物景
獻酬興未薄.比諷思猶騁
况同親戚歡.詎匪田野幸
俱醉任棲鴉.燭炬尚可秉
