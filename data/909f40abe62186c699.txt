龍樓光曙景.魯館啟朝扉.豔日濃妝影.低星降婺輝.
玉庭浮瑞色.銀榜藻祥徽.雲轉花縈蓋.霞飄葉綴旗.
雕軒回翠陌.寶駕歸丹殿.鳴珠佩曉衣.鏤璧輪開扇.
華冠列綺筵.蘭醑申芳宴.環階鳳樂陳.玳席珍羞薦.
蝶舞袖香新.歌分落素塵.歡凝歡懿戚.慶葉慶初姻.
暑闌炎氣息.涼早吹疏頻.方期六合泰.共賞萬年春.
