錢侯官舍旁.走水來方塘
暑雨過初伏.斜陽生晚凉
風翻芡盤卷.萬觜爭低昂
猶疑秦雞暴.擅此六國場
下榻延密客.開樽薦新嘗
金刀剝老蚌.玉沙磨夜光
殷勤煩飣餖.未咀悲生腸
引領鄘衛西.百泉乃吾鄉
水産富此物.數錢論斗量
朝餐取饜飽.無復炊黄粱
貪嗜比羊棗.況乎惟味良
十年去國仕.遇得纔微芒
季鷹思蓴羹.拂衣謝齊王
我亦散浪者.未許斯人狂
長歌定行矣.千載會相望
