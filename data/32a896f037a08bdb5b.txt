欲知公之忠.須誦三諫詩
欲知公之惠.須讀萬安碑
朝廷得公重.天下失公悲
騎鯨今幾年.悠悠人見思
今人愧前脩.風流不可追
立朝無剛容.突梯仍脂韋
字民乏廉聲.敲扑急繭絲
不知富貴有磨滅.芳名姱節無窮時
遊子晚出公之鄉.兒時斂袵公清規
吁嗟九原不可作.每於清夜夢見之
所以今日拜公像.浩歌出門雙淚垂
