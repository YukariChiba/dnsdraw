三年客京華.雰埃侵鬢綠
花時豈相關.藜藿欣自足
故春鎖膠庠.庭槐如兔目
沂風清晝吟.璧水泛晨矚
今我復來茲.芳菲照華屋
日長簾幕深.欠伸倦晴燠
英英同舍郎.文采命騷僕
真想寄吟哦.詩壇令何肅
惟時屆清明.千官賜休沐
我事未渠央.矧敢念歸宿
何當榜貢書.諸生駭神速
君歌我乃賡.聊以慰局趣
