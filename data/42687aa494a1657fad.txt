君昨倅嘉禾.施設皆儒者
千里稱廉平.六邑荷寬假
海沂雖頼祥.宣室俄思賈
召還甫再朞.出守榮五馬
舊治聞重來.懽呼溢田野
正苦夏日炎.將沐秋霖灑
君侯寬且明.義利審取舍
願推一片心.大作萬間厦
苛斂戒分肥.嚴刑去衣赭
當令愁嘆聲.轉作詩歌寫
如君梁棟才.一麾寧久把
祇虞席未溫.又賦公歸雅
