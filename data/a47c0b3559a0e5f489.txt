累土創新亭.本擬還舊觀
或言舊亭庳.視此纔及半
我方安樸拙.豈敢事輪奐
言念夢幻身.終日困几案
既未許自如.超然脫羈絆
亦欲對江山.時發一笑粲
自從得新亭.頓覺百憂散
亭前柳色新.亭下荷花亂
明月可坐邀.積雪堪俯玩
凭欄送飛鴻.千里歸一盼
詩成似有神.酒行欲無算
取次亦足樂.胡爲尚興歎
恨吾年已衰.志不在遊宦
何當歸去來.終老湖山畔
