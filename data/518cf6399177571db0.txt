君不見吳良齋郡吏.斂板居高隨掾史
諸郎元日壽府君.觴酒諛言敗人意
口角擊節五馬賢.鰒魚百輩爲君賜
又不見江左之禇淵.此魚一尾售數千
丈夫須髪果如戟.但知堪炙寧論錢
平生剛直卧江漢.非吳非禇何由羨
療饑漸臺亦可悲.味比瘡痂良可賤
謂言此物不擬嘗.餉我因君累十觴
漢陰槎頭推不御.徐州秃尾甘走藏
藜莧觴中初未識.已覺盤餐慘無色
憑君遣使更函封.莫令子羽吟頭責
