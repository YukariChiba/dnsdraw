顔駟老爲郎.三世終不遇
奉春脫輓輅.暫見若平素
功名豈不佳.用舍真有數
况逢堯舜朝.士多無著處
赫赫金門開.燕子皆鵷鷺
天顔若春溫.戰栗心恐怖
奏事幸無他.求福安敢預
李侯衡湘來.朝謁苦未屢
入對明光宮.爽氣回天顧
立持使者節.褒語宣朝路
自結明主知.千載實旦暮
富貴在子耳.江南那久住
努力加飯餐.穩上青雲去
