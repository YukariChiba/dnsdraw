老來倦躋攀.悠悠憩山側
層嵐軼穹霓.紆縈困行客
崖傾覺嶮巇.徑曲盤險迫
石老枕雲根.橋橫界野色
海嶠吞暝暉.松標掛辰極
殘煙罩成幄.長波曳如帛
天際鳥知還.溪澗魚自適
幾忘物無我.慮淡意常寂
泛觀穹壤間.天亦局於迹
榮華忽彫枯.俯仰逃今昔
傾羲倏再旦.急軌等寄驛
愚公果何爲.老且欲移石
