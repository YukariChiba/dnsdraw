休哉羊叔子.輔晉功勳大
化行江漢間.恩被疆埸外
中國倚而安.治爲天下最
開府多英僚.置酒每高會
徘徊臨峴首.興言何慷慨
此山自古有.游者千萬輩
堙滅皆無聞.空悲歲月邁
公乎仁澤深.風采獨不昧
于今墮淚碑.觀之益欽戴
卓有王源叔.文學偉當代
借麾來襄陽.高懷極恬退
山姿列雲端.江響拂天籟
行樂何逍遙.覽古忽感概
不見叔子祠.蕪沒民疇內
千金贖故基.廟貌重營繪
襄人復其祀.水旱有攸賴
太守一興善.比戶皆歡快
源叔政可歌.又留千載愛
