少昊欲行秋.驕陽猶跋扈
炎蒸不易滌.頗費天公雨
浸淫三日霖.雲氣政旁午
所慮早禾傷.佳實卧場圃
翻思向來旱.南畝生塵土
矯首望雲霓.一滴如膏乳
及茲收斂際.反以多爲苦
蒼蒼匪天歟.惻怛羣物祖
怨咨尚未免.是非何所付
會當返秋陽.新晴照區宇
禾實趁登場.不特盈我庾
荷擔赬肩歸.亦足慰田父
黄鷄能漸肥.紅酒幸可酤
持用答豐年.造物儻復許
