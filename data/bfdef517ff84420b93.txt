江湖種橘侔洞庭.於中小者如龍睛
珊瑚枝幹碧玉葉.結實璀璨羅繁星
客持贈我意已重.貯以翠籠尤晶熒
氣含風露更髙潔.色著霜日微紅青
勻圓入手訝磊砢.甘酸流頰淒芳馨
金丸玉齒乍破碎.中有沆瀣凝清冰
厥包憶昔貢宫闕.瀟湘遠物來天扃
爭新效美不論直.萬顆坐覺千金輕
美人轉賜入懷袖.歸來分餉同瑤瓊
只今八駿杳安在.此物亦爾無光精
天涯相見兩寂寞.敢以陋質傷飄零
舉觴爲爾成一醉.醉中不省居蠻荆
