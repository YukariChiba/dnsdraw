新堂良佳哉.前山羅萬戟
中有倚天石.玉立破深碧
異時老夕郎.直道衆讒咋
不種南山豆.聊卜輞川宅
舉頭得佛觀.喜甚幾折屐
名加一字褒.價重連城璧
忽騎箕尾去.勝概墮岑寂
乃孫丘壑姿.結屋踵前迹
時呼名勝流.談觴閱晨夕
向來富貴人.搜索徧山澤
舳艫蔽江淮.斧鑿巧鑱刻
屢聞揮橐金.所得僅雞肋
誰能燕坐間.領略在几席
要知此段奇.自是天所惜
吾生事幽討.佳處皆足歷
是中一延睇.破覺慰平昔
會須買東鄰.來作堂中客
公乎肯見容.斯言當不食
