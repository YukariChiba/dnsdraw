我不識靈溪.夢向溪邊去
溪遶屋頭流.橋通溪上路
軒窗水面開.水清石無數
煮茶僧請詩.茶香竹當戶
花箋暈淺紅.霜毫脫毛兔
引筆信手書.波峭含韻度
置筆喜語客.眼明失沉痼
夢覺秋滿床.殘月挂庭樹
病眩二十年.萬花舞深霧
夢中能楷書.以我心念故
人生孰非夢.百年等是寓
便欲驅車去.傍溪縛茅住
但恐秋雨來.溪深不可渡
