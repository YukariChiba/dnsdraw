妙景非聲亦非色.非色豈應容粉飾
東坡妙用徧虛空.大地山河等兒劇
簡齋有句添蛇足.雨抹晴粧要娛客
黄妃塔邊浄相寺.破屋荆榛十年事
雅師辦得一片心.化出寶坊全體備
傑閣巍巍尊大士.我欲名之無盡意
更拈蛇足扁東偏.與師餉客爲客地
東坡仙去可無詩.客來了此一段奇
未雨未晴煩舉似.非鬼非仙竟是誰
