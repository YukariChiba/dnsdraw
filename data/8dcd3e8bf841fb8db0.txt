葛公未易談.佳處當自曉
輕身託人主.歲晚那得保
哀哉楊德祖.所恨機太早
文若豈不遲.萬變要難了
書生法當驕.正懼此身小
空桑視湯幣.不博一介草
向來磻溪人.所願直鈎老
孔明平生志.豈必書江表
但從德翁游.時和司馬好
胸中管樂事.本自不足道
所以劉葛交.終焉契魚藻
舊時耕鑿地.千歲跡未掃
客來訪遺事.淚落日杲杲
岡頭雙白鷺.飛去何渺渺
