鴻鴈北來聲甚悲.黄昏野雀相並枝
是時靜默月色淡.摵摵風草摇枯衰
夜深扣門兵卒至.八行文字曾無奇
書尾又看詩兩紙.若逢飲食充渴饑
駿馬明珠未入用.千金美價思燕隨
無鹽嫫母正逞貌.越客未可言西施
子雖淹迴年且壯.不比老醜令人嗤
朝廷得賢盛朱紫.玉階金闥步委蛇
聖君納諫無不聽.吾徒跡遠空行危
況乃庭下聞咸池.報書此方君可喜
我心如此頗得之
