冬夜苦難曉.短景復易夕
安得戶牖光.不待東方白
恍如游化城.瓊臺若千尺
英華發林藪.餘彩散阡陌
平鋪浩無垠.巽入微有隙
忍寒貪縱觀.未願朝曦赫
柳綿著歌茵.梅片墮粧額
皭然羣汙中.有意欲比迹
自識玉皇家.癯仙陋山澤
新來學爲農.遭歲屢無麥
穉子色恒饑.老婢脚盡赤
一飯今有待.喜更問瓜埸
歸來看牀頭.瓶粟幸餘積
且以炊春醪.號召已散客
