莫清彼瀟江.莫峻彼衡嶽
澄光挾秀氣.日夜相回薄
月吸珠含胎.虹貫玉生璞
子方有苗裔.溫然粹而慤
一童與三何.雙鳳兩鸑鷟
奮身辭草萊.正論吐諤諤
彤庭拜恩歸.天香尚盈握
良才國之寶.一見我心樂
平生功名會.萬里初著脚
永肩致主念.更勉經世學
錙銖分義利.毫縷辨純駁
相期激清風.與俗洗氛濁
誰歟指其南.是邦有先覺
