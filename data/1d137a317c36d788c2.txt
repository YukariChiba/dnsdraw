大學閒官閉門坐.漬墨磨丹滿文藁
霜風門外潮頭過.馬首長鬚欲吹倒
雙眸厭爲塵沙昏.出外遽止從予好
不復見君今幾時.相憶還驚歲華老
恨得新詩何太晚.瓜李爲期閒夢斷
餘酒喜見忘機翁.聲色嘗與心相同
小沼荷花未云昨.君來且負爐中紅
東鄰交友亦愛客.烹鮮盤饌工于儂
青蝸烏賊欠此可.蟹蛤已有吳間風
勞生多故豈足念.莫不有分勞沖沖
有錢取醉亦足矣.滿腹以外吾何容
漫漫雪意稍含蓄.瑶池將見涵春空
兩騎翩翩踏瓊玖.州北主人相望久
解顔一笑如君難.區區論報非吾友
