仕不至二千石.賈不至五百萬
此事夸者憂.而非志士嘆
君不見下邳少年受書起.幄中運籌制千里
功成不受二萬戶.拂衣歸從赤松子
君不見計倪半策誅強吳.鴟夷扁舟遊五湖
三致千金不自擅.至今籍籍宗陶朱
大賢富貴不爲己.心事邈與常人殊
逢時致身如反手.雲蒸龍變無時無
君勿愛上書獻賦稱賢豪.刺繡倚市相矜高
丈夫昔曾笑徒勞.商賈旦旦爭錐刀
