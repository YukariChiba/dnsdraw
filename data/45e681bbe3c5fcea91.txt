春山罨畫春江平.江頭春船椎鼓聲
鍾陵別乘喚帆席.笑看獵獵風摇旌
明朝太末經行處.懸愁望斷煙綿樹
勞勞檣燕亦留君.且共推蓬話情素
鍾陵地雄古名都.美官况復稱題輿
看君逸足展夷路.逐電追風萬里餘
前知按部勞綏撫.箳篂行濕西山雨
君家孺子有遺臺.試向東湖聊訊古
蘭陰新漉酒吹醅.更折江花勸引杯
聖代興廉訪良吏.遲君却抱鶴書回
