功德冠群英.彌綸有大名.軒皇用風後.傅說是星精.
就第優遺老.來朝詔不名.留侯常辟穀.何苦不長生.
謀猷為相國.翊戴奉宸輿.劍履升前殿.貂蟬托後車.
齊侯疏土宇.漢室賴圖書.僻處留田宅.仍才十頃餘.
舊裏趨庭日.新年置酒辰.聞詩鸞渚客.獻賦鳳樓人.
北首辭明主.東堂哭大臣.猶思禦朱輅.不惜汙車茵.
久踐中台座.終登上將壇.誰言斷車騎.空憶盛衣冠.
風日咸陽慘.笳簫渭水寒.無人當便闕.應罷太師官.
