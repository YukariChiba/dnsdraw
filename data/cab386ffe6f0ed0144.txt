羣山奔來一峰起.千丈芙蓉碧霄倚
嫦娥却月愁推輪.王母呼烟結繒綺
分明有路金闕通.翠滑無塵玉壺洗
老松自作孤鳳吟.駭浪時翻三井水
峨嵋絕巔安足論.力不擎天亦徒爾
懊惱茂陵客.白日求攀天
遺壇猶在半蕪没.隱約龍馭回瑤鞭
直至唐家六皇帝.夢感異境開重玄
真符預告後五百.佐佑寶歷推鴻延
城頭建閣舊丞相.窻戶再新光祿賢
手攜大筆恣吟覽.老句氣焰摩星躔
當時數赴范公辟.秀骨照坐誰差肩
功名自許出絕域.歲月漫往修途邅
丈夫有命豈嗟慼.投老得地多雲泉
霜柑正熟蟹螯美.白蟻旋漉浮金船
伊予困躓坐小邑.悵望珠履參華筵
祝公自此早歸隱.幅巾藜杖詩中仙
