城東坡隴何所似.風吹海濤低復起
城中病守無所爲.走馬來尋鐵溝水
鐵溝水淺不容輈.恰似當年韓與侯
有魚無魚何足道.駕言聊復寫我憂
孤村野店亦何有.欲發狂言須斗酒
山頭落日側金盆.倒著接䍦搔白首
忽憶從軍年少時.輕裘細馬百不知
臂弓腰箭南山下.追逐長楊射獵兒
老去同君兩憔悴.犯夜醉歸人不避
明年定起故將軍.未肯先誅霸陵尉
