碧瓦偏光日.紅簾不受塵
柳昏連綠野.花爛爍清晨
書密偷看數.情通破體新
明言終未實.暗祝始應真
枉道嫌偷藥.推誠鄙效顰
合成雲五色.宜作日中輪
照獸金塗爪.釵魚玉鏤鱗
渺瀰三島浪.平遠一樓春
墮髻還名壽.修蛾本姓秦
櫂尋聞犬洞.槎入飲牛津
麟脯隨重釀.霜華間八珍
錦囊霞彩爛.羅韤砑光勻
羞澀佯牽伴.嬌饒欲泥人
偷兒難捉搦.慎莫共比鄰
