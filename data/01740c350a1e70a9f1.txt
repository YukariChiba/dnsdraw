沈宋裁辭矜變律.王楊落筆得良朋.
當時自謂宗師妙.今日惟觀對屬能.
李杜操持事略齊.三才萬象共端倪.
集仙殿與金鑾殿.可是蒼蠅惑曙雞.
生兒古有孫征虜.嫁女今無王右軍.
借問琴書終一世.何如旗蓋仰三分.
代北偏師銜使節.關中裨將建行台.
不妨常日饒輕薄.且喜臨戎用草萊.
郭令素心非黷武.韓公本意在和戎.
兩都耆舊偏垂淚.臨老中原見朔風.
