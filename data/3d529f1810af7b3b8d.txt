羣崗洛陽西.勢若海浪翻
連嶺起我左.層阜當我前
采如獸騰突.繚若蛇蜿蜒
外高陟縹緲.却下逼重淵
老崖忽中斷.俯視毛骨寒
百丈未見底.立土如巖巒
登高望四垠.目斷無平川
崩騰萬馬羣.出沒相後先
雖有貔虎軍.顧步安得前
我觀絕塞處.塊土萬雉堅
崤澠自古險.秦人有重關
信哉天作固.扃鍵誰敢干
時平戰伐息.地闢村落閑
堆阜何茫茫.耕桑莽相連
平生喜壯觀.弔古重悲歎
山川只自爾.興廢何多端
