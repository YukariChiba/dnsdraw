范生本以寬得名.不學關仝與李成
筆端自出一機杼.理通神會真其能
橫披小軸屢到眼.頗亦時能辨真贋
未見弘大如公藏.茂樹喬山春爛漫
此圖不是江南山.寒空青嶂疑商顔
高高下下幾佳處.莊家時有茅三間
橋梁樓觀各有趣.一夫驅馿何處去
安得隨入杳靄間.布襪青鞋踏空霧
近山忽斷見遥碧.天涯一望無中極
胸中丘壑誰測知.鐵屋石人驚筆力
鵝谿六幅高堂空.終日對坐心神融
看罷爲我捲還客.自此歸余境夢中
