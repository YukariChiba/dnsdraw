戈甲何爲盛.田園已就荒
僅能移北阜.未暇隠東牆
寂寞交親遠.漂零道路長
歸心隨斷雁.離思感垂楊
避寇湘江外.依劉汝水傍
閭閻嗟偪仄.登眺喜寬凉
遠岫誰能屐.寒溪竟欲航
冰盤悲玉井.風簟愛筠床
地盡妖氛氣.春餘草木光
寶薰烟霧細.仙茗笑談香
接武青雲路.論文綠野堂
虎皮空自悅.猿臂定誰攘
取友真多益.求田苦未臧
撐腸披錦繡.潄石飽膏肓
隠逸追元亮.風騷近子昂
栖鴉啼古堞.幽檻倚斜陽
離亂知誰健.行藏只自傷
舊巢看燕燕.今雨任浪浪
道勝依鶖子.才高歎夜郎
五峰興不淺.星漢擬文章
