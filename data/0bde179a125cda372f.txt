進退士所重.視天爲鼓鉦
採薇北山曲.濯足南澗濱
高風豈不偉.奈何萬蒼黔
道可濟天下.不必丘園尊
先生一世士.抱寶三家村
蚤日湖海興.攪鬚見霜根
我嘗嘆洄洑.再拜願有言
釣魚須遠去.沮洳無鯨鯤
北風折羣木.嚴駕夙在門
萬里著掌間.一舸氣已吞
岷峩頼君重.努力答山靈
造物飽閲駿.眼未見此人
小却猶玉堂.尚堪託斯文
賤子惜此別.贈送慙空樽
唯有清夜夢.相逐東南奔
