客從建安歸.遺我武夷圖
開圖掛素壁.風煙生座隅
奇峰三十六.拔起凌天衢
一水從中來.九折何縈紆
想見岩壑間.縹緲藏仙都
荒哉武與夷.遼遼不可呼
尚聞雲谷仙.舊跡未深蕪
櫂歌留絕唱.遺書鎮精廬
高操誰能攀.幽致或可摹
三年規一遊.神往形尤拘
便須理行纏.勿遣歲月徂
山靈有夙契.清風爲前驅
