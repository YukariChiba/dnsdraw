我知世無幻.了無干世意.世知我無堪.亦無責我事.
由茲兩相忘.因得長自遂.自遂意何如.閑官在閑地.
閑地唯東都.東都少名利.閑官是賓客.賓客無牽累.
嵇康日日懶.畢卓時時醉.酒肆夜深歸.僧房日高睡.
形安不勞苦.神泰無憂畏.從官三十年.無如今氣味.
鴻雖脫羅弋.鶴尚居祿位.唯此未忘懷.有時猶內愧.
