自有宇宙來.迢迢澹家山
不知幾萬古.鬰鬰藏神姦
祖龍御宇宙.周子巢其間
事同商嶺遯.迹類桃源跧
湮淪向千載.太史來荆蠻
指點發天秘.提携出人寰
一日遍海內.流聲響潺潺
鎸劖滿石壁.新瞀不可刪
山靈反惆悵.俗駕紛往還
造物有奇寶.無怪陰工慳
不遭固可恨.遭世良亦艱
所以求志人.抱珍守蓬菅
