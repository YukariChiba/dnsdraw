天上雄雞啼一聲.人間萬雞相應鳴
美人紅酣尚未醒.鎖掣金匙鸚鵡驚
鸚鵡從來巧言語.聲聒錦幃殘夢起
猛揎羅袖窩綠雲.步逼妝臺趁梳洗
玉奩脫覆光爍人.洞房環曲驚曉春
不是清空月飛入.如何中有姮娥身
軒轅百鍊今湮滅.揚州青銅却奇絕
人非照鏡鏡照人.鏡亦分明爲人說
媸妍一鏡固兩般.狐婦懷姦心膽寒
閨中少女色莊麗.眉頰不妨終日看
