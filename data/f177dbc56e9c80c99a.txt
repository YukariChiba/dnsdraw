巉然絕壑臨招提.仰視疑欲干晴霓
林巒獻狀還左右.烟雲變相隨高低
少日登高不憚遠.喘汗赬顔如夏畦
却憑軒檻認行處.一覽不待窮攀躋
愛山願作此軒客.饑火驅出仍東西
青衫烏帽犯塵土.夢想春綠浮鳧鷖
歸尋舟刻劍已往.扁榜僅能存舊題
道人知我若有失.更附山房拂栱梯
方欣勝觀還昔時.忽訝妙語來磻溪
茫茫六合有安宅.恍悟十年行路迷
甘與山僧爲逆旅.自使婦姑相勃谿
暗明通壅悉還汝.無所還者吾其棲
但慙屋上復加屋.空費囊中金褭蹄
