郵城望繁川.渺莽天一陬
親知非不多.噬肯一來游
張侯我石友.前輩放一頭
逃俗火避濕.赴義鷹辭韝
窮谷喜足音.况接大雅流
前之翩然來.今復欣然留
茲非爲我歟.厚意胡宜酬
日邊有知己.崇論親冕旒
故人書沓來.擁麾淮上州
置彼肯就此.與世風馬牛
文字有至味.過從無珍羞
山院作僧過.竹靜荷氣浮
載下東野拜.幸貸別離憂
從渠夸毘子.見謂君何求
