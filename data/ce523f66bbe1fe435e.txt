吾竊悲此生.四十幸未老
一朝逢世亂.終日不自保
胡兵奪長安.宮殿生野草
傷心五陵樹.不見二京道
我皇在行軍.兵馬日浩浩
胡雛尚未滅.諸將懇征討
昨聞咸陽敗.殺戮淨如掃
積屍若丘山.流血漲豐鎬
干戈礙鄉國.豺虎滿城堡
村落皆無人.蕭條空桑棗
儒生有長策.無處豁懷抱
塊然傷時人.舉首哭蒼昊
