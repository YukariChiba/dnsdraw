清曉妝成寒食天.柳球斜嫋間花鈿.捲簾直出畫堂前.
指點牡丹初綻朵.日高猶自憑朱闌.含嚬不語恨春殘.
欲上秋千四體慵.擬交人送又心忪.畫堂簾幕月明風.
此夜有情誰不極.隔牆梨雪又玲瓏.玉容憔悴惹微紅.
惆悵夢餘山月斜.孤燈照壁背紅紗.小樓高閣謝娘家.
暗想玉容何所似.一枝春雪凍梅花.滿身香霧簇朝霞.
綠樹藏鶯鶯正啼.柳絲斜拂白銅鞮.弄珠江上草萋萋.
日暮飲歸何處客.繡鞍驄馬一聲嘶.滿身蘭麝醉如泥.
夜夜相思更漏殘.傷心明月憑闌幹.想君思我錦衾寒.
咫尺畫堂深似海.憶來惟把舊書看.幾時攜手入長安.
