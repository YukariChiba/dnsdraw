白苧裁春衫.京塵可得緇
一麾江海去.何成復何虧
馳驅兩輪朱.蕭騷雙鬢絲
所欣歲功就.千里春臺熙
素念恥伐檀.煩政戒楚茨
同心何自來.邂逅得我師
金華仙去遠.文其不在茲
諸公競唐體.頹流誰檝維
命將騷雅壇.幸子無牢辭
爲我緩節歌.紓我商謳悲
邊塵塞鄉國.介鱗語侏𠌯
登樓仲宣賦.遣興子美詩
懷歸自無計.慘戚將奚爲
排雲天九重.抒我危苦詞
