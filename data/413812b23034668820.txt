北風行黑殺.東南天柱折
忠臣鋸解頭.文士刀抉舌
我亦走危途.腥埃蒙面鐵
攀緣極稜層.雙跟迸皴血
山人邂逅驚.强顔取容悅
班荆分菜糜.兒童笑流歠
荼毒復荼毒.難說更難說
十月初五夜.山林陰氣合
骨肉復何之.無從知死活
眼光射先廬.山人火烈烈
虎狼相往來.左右無寸挾
吞聲哭達旦.忽與妻孥接
相持牽衣裳.透膚霜露浹
何時是歸時.細思增鬰結
且見脊令飛.繞樹日千匝
