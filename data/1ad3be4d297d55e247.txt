謂汝可勿去.汝去意已堅
念欲終不遣.汝請倍諄然
平時父母傍.一事略不與
及今身自行.凡百誰汝護
况當苦炎熱.道遠不可說
晚須背斜陽.曉要踏殘月
墟落乃可爾.陂湖深戒之
藥物務頻進.童馬勿過疲
得失渠有命.勉旃非日競
汝解事文科.吾其老三徑
汝歸見吾友.見叔仍見舅
爲道糠覈肥.無奈相思瘦
