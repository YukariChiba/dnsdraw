吾息乾坤之委氣.吾身父母之委蛻
乾坤父母不易酬.身體髮膚可輕棄
文學恨不隨父終.視七尺軀鴻毛同
未容忘形禮制外.猶復假息苫廬中
萬物莫移三載志.屋上有漏中無愧
蛇容有識寧受欺.鶴固非凡豈容僞
蛇爲仰向鶴俯臨.吾鄉人始知吾心
朝譽未如鄉譽重.人知不似天知深
外臺樂爲上其事.吾君吾相相與記
非渥其恩奚以厲.占鵲卜燈言喜至
兒孫殊不解吾意.以榮爲孝孝之細
