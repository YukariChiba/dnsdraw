幽閑古城陰.結屋清溪曲
溪流湛回映.上有青青竹
漫郎欣得之.綠髮詠空谷
高風及前修.勝趣隨遠矚
惡客徒擾人.立談非我欲
麾去寧汝嗔.真意聊自足
或言不當爾.往往相謗讟
答云豈吾私.恐作林泉辱
源流別涇渭.臭味同草木
肯當百事勝.容此一物俗
獨餘嵇阮輩.蕩槳戒臣僕
濁醪澆古胸.日沒還秉燭
僕忝瓜葛後.意氣頗相屬
平生幾兩屐.共老三徑菊
行年事無定.此計諾已宿
徑須買牛衣.兒亦荷書簏
從子竹間遊.溪魚剁寒玉
