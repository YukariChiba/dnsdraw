黄昏六點星.飛墮天南方
蕩蕩無邊秋.水色涵天光
紫壺如朱槿.鮮妍敵露霜
紫瓊如芙蓉.風韻何清凉
紫煙如芝蘭.澗谷含幽芳
紫雲如木犀.內祕天家香
鶴林如甘菊.端可壽而臧
滿泛九霞觴.與客秋興長
紫清如芰荷.堪製仙人裳
願言六人者.駕月賓帝旁
先拜紫皇前.次謁王母房
人間塵埃子.白日空茫茫
