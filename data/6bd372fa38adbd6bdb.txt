藹藹鳳凰宮.蘭台玉署通.夜霜凝樹羽.朝日照相風.
官附三台貴.儒開百氏宗.司言陳禹命.侍講發堯聰.
香卷青編內.鉛分綠字中.綴簽從太史.鏘佩揖群公.
池接天泉碧.林交禦果紅.寒龜登故葉.秋蝶戀疏叢.
顏謝徵文並.鐘裴直事同.離群驚海鶴.屬思怨江楓.
地遠姑蘇外.山長越絕東.慚當哲匠後.下曲本難工.
