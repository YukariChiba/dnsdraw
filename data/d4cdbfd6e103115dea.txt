鴟鴞嘲鳳凰.飛鳴競啾啾
鳳兮問彼鴞.見憎何因由
我居在丹穴.下瑞暫來遊
梧桐與竹實.食息無外求
爾本挾妖怪.隠身向陰幽
所至興禍事.觜爪藏戈矛
晝伏作鼠態.白日照可羞
臭腐適其願.惡類自與儔
志尚素不同.何殊風馬牛
嗟予月旦評.豈論汝劣優
汝道自取薄.安得妄怨尤
自古盜憎主.何異鴟輩流
有如夫子聖.武叔非宿仇
臧倉沮孟氏.豈爲魯君謀
但當礪風節.汝自曲如鈎
