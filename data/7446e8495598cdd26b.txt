好士如好色.昔聞今則無
平生席爲門.未識長者車
曠士慕林谷.羈人辱泥塗
願爲執鞭役.莫順下風趨
去年辱公先.懷刺留寓居
我往拜其門.鸑鷟鳴高梧
論交不計年.取材忘其愚
一寒我如此.百鎰公無餘
今年賀公歸.乃復過我廬
當使有近行.應門有長須
小家不耐事.雞飛犬升閭
莫歸自有恨.親顔一何娛
汝家吾無憂.能致賢大夫
吳公漢庭右.賈生世用疏
平分太倉粟.盡讀鄴侯書
士爲知己留.不爲食有魚
三言移曾母.投杼公何如
