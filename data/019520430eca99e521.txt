丈人國元龜.千古秘清廟
側聞扈聖初.彤庭獻喜兆
從此氛霧開.屢錫休瑞報
珪璋厭紛華.江湖樂豐好
一冠脫孟勞.十年泛靈沼
近聞出清江.仗節觸烝罩
漁者有豫且.橫梁截隈奥
如何抱神智.失腳困泥淖
倉皇見夢祈.修門極悲叫
櫝藏得玄夫.光價逾納郜
再拜爭乞靈.灼鐵具熱燋
火攻固下策.奈此集衆譟
低頭謝群工.脫身圖後效
此戲亦太虐.臍腹困然膏
切勿再三瀆.瀆亦不汝告
舍爾觀朵頤.從吾襲髙蹈
