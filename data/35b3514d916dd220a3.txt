朝曦杲晴空.宿霧開紛披
縈紆度墟曲.犖确行溪湄
橫橋轉山腰.丹堊明招提
豁谺覷陰洞.欲入愁途迷
流泉暗淙琤.噴壑跳珠璣
巖根石彩翠.映水光參差
窮高上蒼岑.支策行欹危
林端出紺宇.兀與浮雲齊
曾來念舊事.歷歷經行時
松長向如人.今已老十圍
我尚喜青鬢.還年未生絲
偕遊數君子.意擬探幽奇
諸峰未歷覽.寒日還平西
同携下前麓.却望蘭陰歸
明年艷陽春.更約相追隨
當須各努力.補屐尋幽期
