月高夜鳴箏.聲從綺窗來
隨風更迢遞.縈雲暫徘徊
餘音若可玩.繁弦互相催
不見理箏人.遥知心所懷
寧悲舊寵棄.豈念新期乖
含情鬰不發.寄曲宣餘哀
一彈飛霜零.再撫流光頹
每恨聽者稀.銀甲生浮埃
幽幽孤鳳吟.衆鳥聲難諧
盛年嗟不偶.况乃容華衰
道同符片諾.志異勞百媒
栖栖牆東客.亦抱凌雲才
