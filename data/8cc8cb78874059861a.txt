落花流水何紛紛.三分春色二分塵
黄鸝繞樹戀不得.蝶蜂浪作花都巡
昨日繁華今寂寞.飄零多屬風雨晨
金谷無人粉香死.錦踪繡跡俱成陳
世人重花不重葉.林園自此無精神
東君年少時.酷愛枝頭花
庸奴桃李妾姚魏.滿蹊未數黄娘家
一朝棄背春風老.懶踏長門階上草
芳菲特暫歡.顔色不長好
白頭事人那可期.不堪重賦章臺詩
