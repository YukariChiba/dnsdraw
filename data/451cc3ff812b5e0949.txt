西山有喬松.蒙附百畝陰
蓬蒿宅其下.旅生亦駸駸
永懷豫章公.斯文金玉音
徐洪蓋自出.源流高以深
吾舅之於黄.端若一體臨
媿我望數子.引尺那及尋
弱冠誦流傳.蒼蒼且垂簪
前帆去已駛.後舟政憂沉
憶昨送弟行.作詩道離襟
末篇何所言.志我念母心
豈知辱貺答.碔砆致璆琳
退之贈郊籍.少陵寄高岑
我固解公意.誨我力自任
不惟書諸紳.起居見前參
幾思侍公側.取酒親酌斟
積荒頼鋤耰.痼疾蘄砭鍼
涉湘定何時.紙貴行見今
勿繼屈賈詞.起和南風琴
