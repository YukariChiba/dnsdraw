少日試推敲.未脫蜂鶴病
世間十全手.噬肯愛三請
即今悔少作.草草生氣盛
逢人忍脩縮.拜手博是正
往往掉其臂.百叩不一應
贔屭仰前修.萎憊不能勁
從君父子遊.似頗識蹊徑
使君唾隋珠.枚叟每後乘
郎君撞烟樓.楚珩復相映
兩豪五字律.萬象一清鏡
賸馥副羣趨.餘風振不競
郵城望迎鑾.未敢憚奔命
向來從渠後.無乃瑩吾聽
回省多岐亡.滿冀一語訂
此篇尤愛我.見推乃見警
政使元白前.向君亦脩敬
