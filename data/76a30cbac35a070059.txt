孤根要先覺.一花已後會
而况萬香中.晚乃誇狂醉
東皇兆群物.無物居其最
對梅欲著語.當在梅之外
君看龍蛇蟄.中有江河沛
其元陽復雷.其真歲寒檜
於梅觀此妙.眼力憐湛輩
無能根本求.僅爲色香嗜
一元無識者.孤真可知矣
君獨邃玄機.命筆開風氣
奇哉天根詞.與世呼夢寐
猶疑轉語下.未爲梅之至
願聞第一義.更作向上計
會有先天翁.當發無極喟
