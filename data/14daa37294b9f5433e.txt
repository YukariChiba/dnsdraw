他山石徒多.器寶匿幽僻
産璞芙蓉坑.金聲而玉德
岡巒外鈎聯.地勢中斷隔
曲塢八九家.路入羊豕迹
澗水抱石根.石骨多紺碧
北山上攙天.南山勢蟠伏
硯工二百指.日鑿崔嵬腹
篝燈礪斧斤.深入逾百尺
我行冒風雨.周覽不知夕
夜宿茅茨下.青燈照岑寂
酒闌呼匠氏.訪之語纖悉
冰蠶吐銀絲.鮫人織霧縠
巧手琢磨之.價直黄金鎰
斷巖半傾欹.舊穴久湮塞
旁求得他材.飲水不受墨
堅滑已支庶.粗燥乃臧獲
信知天壤間.尤物神所惜
罕見固爲貴.有亦未易識
珉玉混一區.語盡三嘆息
摩挲蒼蘚崖.此言可鎸刻
