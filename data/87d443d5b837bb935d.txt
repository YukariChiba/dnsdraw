南來濟濟多俊良.聲問逸發推周郎
詞場較藝一戰捷.筆陣獨掃千人强
烱然眉目行且貴.驥足萬里看騰驤
吟詩作賦不媚俗.期與往者同芬芳
斷璋殘璧忽我贈.把玩溢目驚輝光
自嗟行李久蕭瑟.安得置之雲錦囊
又聞跨馬欲過我.此意想君非渺茫
山中草木最宜夏.雨餘一一含幽香
雛鶑乳燕學飛舞.葉底啞咤調圓吭
闌干笋蕨雖已老.璀錯梅杏猶可嘗
陰崖碧洞不受暑.谷風習習吹衣凉
提携爲子掃盤石.談笑共坐莓苔蒼
宣毫越楮須盛載.吟取佳句還巾箱
