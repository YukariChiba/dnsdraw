蛩泣草根露.鶴鳴松頂風
標格既有異.音韻那能同
我家水石村.圓月出中峯
樵子時往還.野客多仙蹤
杳杳林表磬.冥冥巖下鐘
霧重時作雨.衣翠濕重重
孔竅明似藕.肌骨通玲瓏
巖花時嗅馥.掩冉紛青紅
萬葉互戛擊.琴瑟間笙鏞
我當大悶時.一嘯來清風
鳳鳴相應和.龍吟諧律筒
竅竹去其節.清響合商宮
累黍以爲律.旋變爲無窮
仙人授刀尺.度數合纖洪
此訣留巖石.千古蒼苔封
