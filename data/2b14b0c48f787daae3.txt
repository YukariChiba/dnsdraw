次公清而狂.其本出天性
惜哉公廉質.不以儒術正
陷害公峭刻.奸犯語堅勁
在位及貴戚.合然仇怨盛
稀遷愈失意.躁戾因以逞
王生識其趣.勸以全壽命
胡爲不開納.封事轉凌橫
五帝官天下.此語豈君聽
上怒以不改.章下求衆定
礭然金吾奏.直以大逆訂
雖爲鄭昌頌.萬嫉掩一諍
遂爾屬諸吏.羞復受笞榜
行當北闕下.輒引佩刀剄
時雖衆所憐.終爲端士病
