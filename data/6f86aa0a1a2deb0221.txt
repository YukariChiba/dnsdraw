農夫力耕耘.歲功必倍收
吾儒用心苦.學業亦有秋
聖賢有遺訓.好古敏以求
韋編至三絕.發憤窮深幽
寢食俱相忘.此志何時休
矧今後生輩.未脫童丱儔
刻苦猶不足.詎可思悠悠
而母早孀居.其窮未易瘳
殷勤撫二子.不暇爲身謀
雜然萬馬羣.望爾爲驊騮
翕如衆樂奏.望爾爲天球
勿云年尚幼.歲月如川流
及今不加鞭.壯大徒包羞
輕璧惜寸陰.前哲勤進修
勉爾務謹重.戒爾無輕浮
人百己千之.庶解而母憂
