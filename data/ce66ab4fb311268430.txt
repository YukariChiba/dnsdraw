我庵湘山麓.君家湘江尾
共看湘山雲.同飲湘江水
君有負郭田.飽食驕穉世
小兒探井臼.大兒了租税
我獨生事拙.饘粥每不繼
君如李大夫.時時容乞米
永懷湖山堂.風物自閑美
楞嚴初讀罷.篆冷空窗几
微風拾殘紅.幽鳥妨春睡
蒼苔滿門巷.榆柳陰覆砌
杖策亦窺園.悠然望層翠
歲時無營爲.祭奠修家禮
自覺去幼安.正復不遠耳
遙知讀此詩.忻然開笑齒
