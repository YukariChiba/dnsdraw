羅浮元不是羅浮.自是道家古蓬丘
弱水只知斷舟楫.葛仙夜偷來惠州
羅浮山高七萬丈.下視日月地上流
黄金爲橋接銀漢.翠琳作闕橫瓊樓
不知何人汗脚迹.觸忤清虛涴寒碧
天遣山鬼絕凡客.化金爲鐵瓊爲石
至今石樓人莫登.鐵橋不見空有名
玉匙金籥牢鎖扃.但見山高水泠泠
我欲騎麟翳鸞鳳.月爲環佩星爲從
前驅子晉後安期.飛上峰頭斸丹汞
