太極剖元氣.五行均四時
代謝密循環.母子相挈維
土散無定位.金德乘火馳
天刑發殺機.閉藏不敢施
胚胎勢力弱.熾赫畏炎離
聖人御陰陽.恐侵西極虧
遇庚防畏禍.用晦將待時
曠然達生理.燕息潛深思
馬遷紀秦事.德公初置祠
後世著令典.賜告休百司
曲學雖拘忌.消長自可推
歲星東方出.隠迹游天墀
詼諧動漢帝.割肉蒙酒卮
