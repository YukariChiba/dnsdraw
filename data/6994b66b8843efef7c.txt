對植是何年.巖巖挺寥廓
風雷已屢起.霜雪終不著
先生立其中.偃蹇相參錯
高標與秀氣.鼎足冠伊洛
想此堂成初.來賀紛燕雀
醉哦淵明句.衆鳥欣有託
偉哉拔俗姿.聞見窮浩博
鐘鼎列珍玩.圗史諧至樂
小人辱忘年.高義見嘯諾
詎敢窺藩籬.庶遂飫糟粕
南池俯空曠.倒影如衡霍
乘月抱琴過.坐石幽弄作
