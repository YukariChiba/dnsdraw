雲師一生耽聖草.銀鐵蟠空覷天巧
老來逸氣未全平.筆底鋒鋩猶獨掃
開關勇士爭赴敵.劍戟弓戈奮相繚
睡龍决起求頷珠.劃木抓巖紛怒爪
風雷喧豗撼坤軸.飛電交橫印清沼
忽然天宇變空澄.千丈孤峰立寒峭
張顛驚號智永泣.剝筋椎髓爲君飽
恨予不習草書訣.九轉枯腸祗自攪
雲師雲師汝誠能.春蚓秋蛇幾時了
何如認取主人翁.破衲蒙頭紙窗曉
