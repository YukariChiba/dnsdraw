相去不在遠.百里若異方
相别不在久.一日如歲長
我昔不願仕.會知出處妨
因循竟不免.密勿猶自强
默默抱遠志.悠悠視流光
豈知豢雞鶩.止欲歸稻粱
飛鳥呼其儔.羈馬憶故鄉
況兹平生懷.奔走非所望
朝吟在子邊.夕夢居子旁
歲暮菽可採.云誰助傾筐
桑落酒當熟.誰復共稱觴
忽忽無一歡.昏昏坐中堂
拂衣告言歸.念彼穉且狂
作此聊自娛.我思不能忘
