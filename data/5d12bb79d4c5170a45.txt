偶成汗漫遊.邂逅得良際
畏途日如湯.且作旬日憩
居然二三友.讀書此蕭寺
古人固有之.豈意見吾世
人生各有營.壯歲多穢氣
紛紛陌上兒.倥傯名與利
借曰未有知.蚩蚩事遊戲
妖艷東家桃.醲鮮西鄰醉
北山鬬雙陸.南園賞新荔
誰能空山中.作此窮活計
滿架儒先書.學成欲何濟
真如嚼餘甘.泊然味無味
是中有何好.吃吃不小置
拱手對我言.此亦各有志
童蒙本無知.未省學何事
珍重希賢人.爲我重指示
蔗境初未佳.漸久乃有嗜
况茲得摳承.詎敢萌厭棄
我聞重欣然.疑慮亦隨繼
言之豈云艱.守此諒非易
勇銳亦易能.堅苦方可畏
河汾有禮樂.興邦定房魏
燕山有義方.儀儼真世瑞
斯人未云多.斯道今豈墜
君看春後花.臘前已根蒂
勗哉記斯言.晨夕慎無替
