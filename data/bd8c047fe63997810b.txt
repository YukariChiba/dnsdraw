二月六夜春水生.陸子初有臨川行
溪深橋斷不得渡.城近臥聞吹角聲
三月三日天氣新.臨川道中愁殺人
纖纖女手桑葉緑.漠漠客舍桐花春
平生怕路如怕虎.幽居不省遊城府
鶴軀苦瘦坐長饑.龜息無聲惟黙數
如今自憐還自笑.斂版低心事年少
儒冠未恨終自誤.刀筆最驚非素料
五更欹枕一凄然.夢裏扁舟水接天
紅蕖緑芰梅山下.白塔朱樓禹廟邊
