夢中翠鳳飛來雙.駕言后土遜名邦
手持玉簡判紅紫.斂袂欲以詩城降
粹容喜動日月角.揖我入對玲瓏窗
爲言瓊花返蓬閬.下界久矣無根樁
乃今存者贋本耳.補亡以紿青油幢
人間識真蓋亦寡.載酒嘉賓寧論缸
黄冠誕譎謹勿信.傳訛聽舛其言哤
爲花作辨誰氏子.謬妄補入黄鍾腔
耳庸目陋惑世俗.其罪不能三赦憃
朱雲之孫亦奇士.文有氣骨豐而厖
謂瓊赤玉匪爲白.不比俗論紛茸尨
詩筒往來捷於響.夜發嚴鼓聲逢逢
咨爾岳爲謝此老.壯哉寸管飛濤江
