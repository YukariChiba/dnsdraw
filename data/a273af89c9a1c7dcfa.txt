伊洛富山水.家有五畝園
花竹遶瀍澗.不讓桃花源
清時足真賞.戶門開層軒
一朝胡塵暗.故家希復存
莽蒼走萬里.始及吳市門
庵廬據形勝.冰壺貯乾坤
亭榭着仍穩.不見斧鑿痕
主人更超邁.雲夢八九吞
植杖邀我坐.笑語清而溫
坐令車馬客.稍識山林尊
十年老朝市.漸見兩目昏
求田與問舍.姑置不復論
但願從我公.不使世諦諢
