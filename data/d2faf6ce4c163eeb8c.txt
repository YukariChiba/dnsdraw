君不見伯倫平生老閉關.祗有一頌留人間
懷鉛抱槧亦何益.惠子五車終不傳
我今所見蓋如此.堆案文書藏鼠矢
自知老境要灰心.却笑少時空血指
勞君日日來徵詩.試欲把筆心自疑
無鹽已老稍識恥.安敢唐突西施爲
古人作詩有成法.句欲圓轉字欲活
始循規矩後變化.如以金丹蛻凡骨
君試停杯參此語.莫笑前人用心苦
祗今孰是前輩詩.風漪作文君看取
