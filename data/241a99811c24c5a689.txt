香爐峰北面.遺愛寺西偏.白石何鑿鑿.清流亦潺潺.
有松數十株.有竹千餘竿.松張翠傘蓋.竹倚青琅玕.
其下無人居.悠哉多歲年.有時聚猿鳥.終日空風煙.
時有沉冥子.姓白字樂天.平生無所好.見此心依然.
如獲終老地.忽乎不知還.架岩結茅宇.斫壑開茶園.
何以洗我耳.屋頭飛落泉.何以淨我眼.砌下生白蓮.
左手攜一壺.右手挈五弦.傲然意自足.箕踞於其間.
興酣仰天歌.歌中聊寄言.言我本野夫.誤為世網牽.
時來昔捧日.老去今歸山.倦鳥得茂樹.涸魚返清源.
舍此欲焉往.人間多險艱.
