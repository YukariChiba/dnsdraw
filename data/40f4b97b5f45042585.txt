茲山信雄深.鐘梵上雲雨
微吾紫陽翁.幾何不豪取
有來青牛車.肯作白鹿主
詩書夜被之.一變至鄒魯
唐虞際淳熙.此道日方午
澗聲撼皇墳.山翠濕章甫
紛其四方人.會此共談麈
岳也互鄉童.屨二不及戶
却後七十年.空堂凜遺矩
四書在乾坤.六老自今古
昭回雲漢光.不隔天尺五
厥惟貂續難.謹勿小吾土
