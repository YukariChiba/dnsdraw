安樂窩中詩一編.自歌自詠自怡然
陶鎔水石閑勳業.銓擇風花靜事權
意去乍乘千里馬.興來初上九重天
忺時更改三兩字.醉後吟哦五七篇
直恐心通雲外月.又疑身是洞中仙
銀河洶湧翻晴浪.玉樹查牙生紫煙
萬物有情皆可狀.百骸無病不能蠲
命題濫被神相助.得句謬爲人所傳
肯讓貴家常奏樂.寧慙富室賸收錢
若條此過知何限.因甚臺官獨未言
