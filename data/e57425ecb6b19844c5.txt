教子惟欲諂.嫁女惟欲官
床屏觸頭乃翁怒.文書銜袖媒姥謾
癡人一笑可絕倒.古訓相傳良獨難
大夫有愧程監察.上谷敢望元遺山
易簀微言尚典刑.出門別語重丁寧
子無橐裝與寶劍.女無綉褥與金屏
各贈驪珠五十六.藏在肺腑爲深銘
梓喬俯仰俱莫及.冰玉清潤尤相形
水衡使者直而溫.遺山宅相監察孫
禔身務學承先志.範世傳家示格言
正大去今八十年.流風遺俗猶有存
誰能題詩墓柏下.使兩仙翁起九原
