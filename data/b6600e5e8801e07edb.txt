吏滿六百石.昔賢輙去之
秩登二千石.今我方罷歸
我秩訝已多.我歸慙已遲
猶勝塵土下.終老無休期
臥乞百日告.起吟五篇詩
朝與府吏別.暮與州民辭
去年到郡時.麥穗黃離離
今年去郡日.稻花白霏霏
爲郡已周歲.半歲罹旱飢
襦袴無一片.甘棠無一枝
何乃老與幼.泣別盡沾衣
下慙蘇人淚.上媿劉君辭
