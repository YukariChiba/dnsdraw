陸機異時宅.故物無復迹
悠悠谷水陽.野水凄餘碧
我觀豪士賦.文字豈不白
一爲功名誤.末路真可惜
至今風雨夜.哀鶴鳴不息
千秋得吾人.浄眼照阡陌
結茅風烟際.一悟世網窄
古今一丘貉.貴賤百年客
閉門橙橘香.隠几冰凍釋
我慚升斗祿.矯首望八極
人生勞佚間.此殆天所檄
鵬翔赤霄動.鯨噴碧海坼
爲爾具扁舟.送此齒髮迫
