青山繞招提.危磴迎屐齒
泉聲去悠悠.秀色來亹亹
定林得幽處.勝踐發新喜
當年手種樹.來禽雜青李
横斜照壁詩.平淡如止水
尚想扶風帳.横經多士子
奈此後學徒.發冢用詩禮
朝回丹青像.暮撤配食簋
空餘古祠荒.老木寒籐委
遺像猶便便.念往悲復起
舉似與山僧.山僧豈知此
日暮歸去來.林深足荆杞
