枯松强鑽膏.槁竹欲瀝汁
兩窮相值遇.相哀莫相濕
不知我與君.交游竟何得
心法幸相語.頭然未爲急
願爲穿雲鶻.莫作將雛鴨
我行及初夏.煮酒映疏羃
故鄉在何許.西望千山赤
茲游定安歸.東泛萬頃白
一歡寧復再.起舞花墮幘
將行出苦語.不用兒女泣
吾非固多矣.君豈無一缺
各念別時言.閉戶謝衆客
空堂浄掃地.虛白道所集
