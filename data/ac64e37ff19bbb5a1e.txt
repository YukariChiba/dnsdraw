上元太微宮.昭昭列象布蒼穹
端門只是門之中.左右執法門西東
門左皂衣一謁者.以次即是烏三公
三黑九卿公背傍.五黑諸侯卿後行
四箇門西主軒屏.五帝內坐於中正
幸臣太子幷從官.烏列帝后從東定
郎將虎賁居左右.常陳郎位居其後
常陳七星不相誤.郎位陳東一十五
兩面宮垣十星布.左右執法是其數
宮外明堂布政宮.三箇靈臺候雲雨
少微四星西南隅.長垣䨥䨥微西居
北門西外接三台.與垣相對無兵災
