今上元年九月初.正南門鏁澀關樞
城上日出三丈餘.城下戢戢人嗟吁
最憐縱横荷菜夫.欲殺青蒨成蔫菸
驢駝嚙膝聚不驅.羣雞孤鵝鳴相呼
邈然不數半與豬.客子四散别門趨
逐臣過焉問何如.知者不告色不舒
或言上皇帝有符.北門不開留翠輿
金人忽屯城北隅.方今明日達聰俱
司門郎官上奏無.未幾金人來坦塗
城南鐵騎柴奚車.焚蕩輔郡陵别都
衣冠南下滿江湖.白頭辭臣思獻書
洪範災異信豈誣
