吾聞廬山久.欲往世欲拘
昔歲貶夷陵.扁舟下江湖
八月到湓口.停帆望香爐
香爐雲霧間.杳靄疑有無
忽值秋日明.彩翠浮空虛
信哉奇且秀.不與灊霍俱
偶病不時往.中流但踟躕
今思尚髣髴.恨不傳畫圖
曇穎十年舊.風塵客京都
一旦不辭訣.飄然卷衣裾
山林往不返.古亦有吾儒
西北苦兵戰.江南仍旱枯
新秦又攻寇.京陜募兵夫
聖君念蒼生.賢相思良謨
嗟我無一說.朝紳拖舒舒
未能膏鼎鑊.又不老菰蒲
羨子識所止.雙林歸結廬
