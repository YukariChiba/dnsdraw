日者君過我.今焉我辭君
楚荆易得秋.霜霰行在辰
我車甫來歸.君騎已在門
喜我更安健.勞言再三陳
已焉忽謂我.我行不逡巡
問君何因爾.欲語聲輒吞
我自解君意.操袂增酸辛
男兒志四方.懷安實敗名
不見折脅雎.慷慨西入秦
君行其有合.宿憤當一伸
造物固甚巧.頗解戲弄人
願君稍安之.無爲自傷神
諸孫君好交.送君必以文
可慰別後覽.何憂去裝貧
