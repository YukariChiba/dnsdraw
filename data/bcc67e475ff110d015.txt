朝隨寒雲度陰山.暮指落月槌函關
函關牡鑰泥爲丸.陰山俠客鐵作肝
秦如虎狼生羽翰.飛食六國俱創殘
生角雨粟憐吾丹.舍生取義我則安
古劍錯落黄金鐶.劍光苦短不足看
雕弓矢矯烏犀盤.弓弦易折不足彎
右携地圖墨漫漫.左提髑髏血斑斑
祖龍見此生歡顔.便可快意須臾間
我以至易圖至難.聽我抵掌歌酒闌
歌曰風蕭蕭兮易水寒.壯士一去兮不復還
又進而歌曰壯士一去兮不復還.不意咸陽殿上有柱尚可環
無且藥囊利鏌干.我志不遂節則完
