少年慷慨輕遠行.岀入楚越多所經
每令百川盡衣带.獨憶岳陽觀洞庭
方輿沈潛似無地.倚蓋回還徒見星
始疑上帝限南北.恐有漏澤連青冥
西風八月氛霧收.曠宇千里令人醒
苦爲外境相誘掖.欲棄塵世浮滄溟
當時發狂頗自怪.真擬乘興攜湘靈
至今局促不如意.坐視歲月無時停
涼秋滿眼更多感.回首尚覺君山青
