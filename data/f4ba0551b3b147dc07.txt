弱齡慕丘壑.茲山屢遊盤
朝隮青冥外.暮陟浮雲端
晴嵐染襟裾.水石清肺肝
俯仰未云已.歲月如飛翰
中年塵霧牽.引脰空長歎
曠歲一登歷.心期殊未闌
矧此親友集.笑談有餘歡
結架迫彎碕.徙倚臨奔湍
共惜前古秘.今爲後來觀
落景麗雲木.回風馥秋蘭
林昏景益佳.悵然撫歸鞍
諒哉故山好.莫遣茲盟寒
