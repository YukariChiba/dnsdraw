吳淞江上流來水.鴨綠粼粼漾清泚
東風無力藹清光.一片縠紋吹不起
夜來雨漲三尺深.鵁鶄鸂鶒爭浮沉
芹芽迸土抽白玉.柳線拂浪摇青金
錦袍先生乘一舸.此處恍然天上坐
閒聽漁郎唱棹歌.遥指奇峰三四朵
堤旁有人新結廬.軒窗瞰水宜幽居
村童喚渡去沽酒.野叟就船來買魚
風清月淡堪娛樂.笑掬滄浪纓可濯
何須尋訪武陵溪.不必思吞雲夢澤
下流香水正遲遲.草邊得句何新奇
地靈人傑萃斯景.尚傳靈運嚴維詩
桃花浪暖魚游處.三十六鱗欲飛舉
有龍若向此中蟠.早爲蒼生作霖雨
