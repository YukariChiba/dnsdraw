野人無機心.觸事少防衛
所至輒酣寢.屢墮穿窬計
孤亭夜深墨.風死雨初霽
有盜穴壁來.攘取逮衾袂
微思不敵怒.弱力鼓虛銳
起搏且復呼.可否難量勢
誰云同室鬭.函丈莫相繼
兩奴眠牖旁.矯首但睥睨
棄之倚柱休.盜亦從此逝
慚無牛缺賢.幸脫燕人斃
亡弓豈須求.失馬不必涕
黎明成感歎.事往若異世
良賈號深藏.無閡稱善閉
君子勿我誇.得喪求無際
