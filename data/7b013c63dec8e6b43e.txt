曉出文昌宮.憩茲青蓮宇
潔齋奉明祀.憑覽傷夐古
秦爲三月火.漢乃一抔土
詐力自湮淪.霸儀終莽鹵
中南橫峻極.積翠洩雲雨
首夏諒清和.芳陰接場圃
仁祠閟嚴淨.稽首洗靈府
虛室僧正禪.危梁燕初乳
通莊走聲利.結駟乃旁午
觀化復何如.刳心信爲愈
盛時忽過量.弱質本無取
靜永環中樞.益愧腰下組
塵勞期抖擻.陟降聊俯僂
遺韻留壁間.淒然感東武
