湖陰數里間.山麓矻兩磯
磯麓突江出.禹功不及施
千古妨行舟.死生繫毫釐
我昔步磯上.雨歇暑氣微
驚湍下百尺.怒勢轟千鼙
尚憂坤軸動.無怪沙岸欹
蟄龍渠得安.過鳥翅欲垂
頭眩膽爲掉.坐嘆舟上兒
壯哉天下險.姦軌容抵巇
如身護風寒.要地此幾希
今來歲華暮.去舟良坦夷
人言水進退.寒暑分盛衰
古來設險守.亦有可易時
函谷與劍閣.秦漢嘗用之
人輕地亡重.正煩折箠笞
恃險無興國.興國須藩籬
帝王所取重.文武各攸司
險易倏變改.即磯餘可推
