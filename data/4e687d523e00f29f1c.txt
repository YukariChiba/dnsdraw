好山意度如高人.偃蹇那肯來朱門
青油幕中盛快士.愛山惟恐不能致
昭亭東望天一涯.武擔亦復歸遲遲
開窗延得竹君瘦.借竹爲媒來石友
烟雲吐吞一席間.瓦盆取月湖海寬
羽書撤警文書省.一炷水沉銷日永
不嗔鄰客喚門頻.支頤對翫玉嶙峋
平生我亦烟霞痼.强擬爲君援筆賦
破除幾許白雲腴.腸枯搜攪一句無
昨宵夢怕大刀折.詩債未償寧許別
從君差樂休念歸.賸借前箸裨籌帷
主公威聲劘敵壘.旆旌行拂終南翠
若携諸吏上崢嶸.容我後乘陪載賡
