春江多大風.每盛肯遽微
吹人雖不寒.崩浪良足唏
嗔讀揭几帙.妬夢摇齋扉
况乃駕艫栧.敢與爭狂威
鬰鬰羈思倦.寥寥遨侶稀
危陟據隄阜.遐眺窮灣圻
引雛鵲始大.長笋荻已肥
草遠安所極.絮殘猶自飛
睠此惜暮景.感愴將疇依
去國候屢改.懷人事多違
袍弊苦膚汗.藥覂懼脈痱
豈無一杯酒.脯茹與同揮
道契詎易致.心賞何可幾
天地身一蟻.舉動有是非
洶湧復洶湧.四顧吾安歸
