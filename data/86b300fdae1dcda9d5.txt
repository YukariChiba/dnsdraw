潘郎尉居巢.月止萬錢俸
遙憐寒孟郊.午食勤夜誦
空庖無雞豚.敢設亞父供
如何得伊尼.割鮮勤遠送
老夫極驚喜.兒曹亦嘲諷
憫我太常齋.此意君良重
饑腸罄一飽.狀若蹲鴟凍
茅簷坐局促.山禽聽曉哢
安得隨少年.短衣飛挽鞚
燒野得驚麋.即之那忍縱
呦呦寒聲微.麌麌一矢中
聊復從左盂.獵我江南夢
