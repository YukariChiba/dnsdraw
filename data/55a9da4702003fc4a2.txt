新寒蕩餘暑.小雨結離愁
行人向西去.江水自東流
我趁孤船歸.回腸車萬周
假寐槳聲中.清夢何悠悠
恍若傅兩翼.飄然得浮遊
仙風入山骨.佳氣遮林邱
塵外人物古.雲間樓殿幽
自念此何許.而容區中囚
旁有老人笑.謂予失初謀
貪前慕垂餌.遂爲香所鈎
今兹窮瘁身.抱病炎荒陬
終歲骨肉念.百年離合憂
俛默事迎送.嗟嗟亦良羞
予欲從之拜.江波拍船頭
危坐記惝恍.熏心省愆尤
玉玷容可磨.水跌那許收
