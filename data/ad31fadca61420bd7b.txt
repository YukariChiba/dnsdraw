伏波南來自交趾.可笑汗牛推薏苡
人言包裹足珠犀.誰識閑身謝簪履
如何當年元相國.胸中飽飲貪泉水
胡椒八百亦安用.坐此殺生真可鄙
龍眠主簿亦兒嬉.銀鈎蠆尾搜遺奇
三年獨有一錢在.歸來清節人皆知
囊空安得紫絲帳.車重只餘黄絹碑
自言所至輒寓目.窮搜屋壁翻階墀
不嫌尤物觸時禁.恍然入手心驚疑
君不見嶧山篆刻焚野火.磨崖萬仞高崔嵬
何如四石横棐几.左提右挈行相隨
