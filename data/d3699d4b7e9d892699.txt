漢將承恩西破戎.捷書先奏未央宮.
天子預開麟閣待.只今誰數貳師功.
官軍西出過樓蘭.營幕傍臨月窟寒.
蒲海曉霜凝劍尾.蔥山夜雪撲旌竿.
鳴笳擂鼓擁回軍.破國平蕃昔未聞.
大夫鵲印搖邊月.天將龍旗掣海雲.
月落轅門鼓角鳴.千群面縛出蕃城.
洗兵魚海雲迎陣.秣馬龍堆月照營.
蕃軍遙見漢家營.滿谷連山遍哭聲.
萬箭千刀一夜殺.平明流血浸空城.
暮雨旌旗濕未幹.胡塵白草日光寒.
昨夜將軍連曉戰.蕃軍只見馬空鞍.
