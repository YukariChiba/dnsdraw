昔聞先生隱吳儂.當窗十里横烟峰
今見先生爲楚吏.繞墻四面縈烟水
從來楚俗带吳風.曲折徑路深房櫳
舍前繫船柳千丈.舍後參天竹萬叢
牙籖插架似蓬館.白拂掛壁如僧宮
掃地焚香欣客至.羮魚飯稻愁罇空
不溷不清惟寂寞.大笑先生致身錯
青衫猶作布衣心.朱門却有田居樂
筆回造化天工怒.胸包今古時人愕
甘窮自許元次山.蹈海還尋魯仲連
吾曹一歡豈易得.世間百歲俱可憐
何用北窗翻朽策.且向東亭弄春色
我當酌酒壽主人.灘前飛下雙鸂鶒
