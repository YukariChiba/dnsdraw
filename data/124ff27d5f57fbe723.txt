晨興抹兩屨.爲口見驅迫
課童督秋刈.野穫夜彭魄
田翁適過予.繿縷黑而瘠
具言土力貧.年登苦囏阨
一飯不自期.未議了稱責
昨者耆長來.名復掛欠籍
截絹入官輸.官怒邊幅窄
拋擲下堂階.退字印文赤
賣牛重買絲.篝燈不停息
明當扣東鄰.假牛下牟麥
久貧少人情.恐復不見借
既去重感傷.行行猶欠息
我歸不能眠.草根鳴蟋蟀
