簡易高人意.匡床竹火爐.寒天留遠客.碧海掛新圖.
雖對連山好.貪看絕島孤.群仙不愁思.冉冉下蓬壺.
方丈渾連水.天臺總映雲.人間長見畫.老去恨空聞.
範蠡舟偏小.王喬鶴不群.此生隨萬物.何路出塵氛.
高浪垂翻屋.崩崖欲壓床.野橋分子細.沙岸繞微茫.
紅浸珊瑚短.青懸薜荔長.浮查並坐得.仙老暫相將.
