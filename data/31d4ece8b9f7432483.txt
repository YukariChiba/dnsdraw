黄山葉縣連牆居.謝公席上對摴蒱
雙鬟女弟如桃李.早許歸我舍中雛
平生同憂共安樂.歲晚相看青雲衢
去年樽酒輦轂下.各喜身爲反哺烏
城頭歸烏尾畢逋.春寒啄雪送行車
解佩我無明月珠.折柳不對千里駒
念君胸中極了了.作吏辦事猶詩書
濁酒挽人作年少.關防心地亦時須
鄖鄉縣古民少訟.但問自己不關渠
登臨一笑雙白髮.宜城凍筍供行厨
人生此樂他事無.行李道出漢南都
寄聲諸謝今何如.謝公書堂迷竹塢
手種竹今青青否.我思謝公淚成雨.屬公去灑穰下土
