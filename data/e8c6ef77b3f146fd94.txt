長哦豳人詩.九月欲授衣
方當流火辰.先已戒其期
當春非不蠶.入夏非不絲
一寸不上身.止爲憂啼饑
蠶畢起功績.關心聽鳴鵙
豈不念人生.所急在衣食
衣單寒不禦.鶉結百千縷
輕裘那得知.凄其良自苦
窮冬歲將往.雪片大如掌
憐他昨日織.安知今日紡
嬌癡貴安女.未始識機杼
紈綺厭不華.繒帛何曾數
貧富固有分.茫茫何足論
感觸此時心.寧不哀窮困
馮誰歌七月.俾汝知時節
塞墐聊補紉.團欒圍榾柮
