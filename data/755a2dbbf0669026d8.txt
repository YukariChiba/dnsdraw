召募古來有.今者何其艱
文書急如雨.取辦都保間
百夫不當十.一夫費千鐶
恐被嗜利徒.無能禦國患
老母與少婦.蓬頭走江干
挽之不得留.悲泣聲徹天
母曰我壯子.婦曰我健夫
衣裳破無補.田園荒未鋤
一朝棄我去.饑寒我何如
我欲從汝行.生死同一隅
抑恐惰軍氣.累汝重汝辜
今業已分離.把袂略須臾
拭淚爲汝言.汝亦無我虞
戮力濟王功.期以斬强胡
