就陽位.升圓丘.佩雙玉.禦大裘.
膺天命.擁神休.萬靈感.百祿遒.
秉黃鉞.建朱旗.震八表.清二儀.
帝業顯.王道夷.受景命.啟皇基.
開九門.懷百神.通肸蚃.接氤氳.
明粢薦.廣樂陳.奠嘉璧.燎芳薪.
膺寶圖.執左契.德應天.聖饗帝.
薦表衷.荷靈惠.壽萬年.祚百世.
惟德動天.有感必通.秉茲一德.禋于六宗.
欽夤寶命.恭肅禮容.來顧來享.永穆皇風.
天惟佑德.辟乃奉天.交感斯在.昭事罔愆.
歲功已就.王道無偏.於焉報本.是用告虔.
