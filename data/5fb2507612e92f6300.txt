給事三父子.著籍古池陽
販夫偶奇貨.末暮來錢塘
維時漢運衰.紫宸厭天狼
長鯨沸河洛.幅裂萬里疆
惟子曉大義.白筆摇風霜
願提十萬旅.巢穴傾朱梁
青雲不假翼.無路凌高翔
其事竟無成.青史垂芬芳
中原轉莽莽.一垤爭侯王
登高抉浮雲.極目慘八荒
遐想同心人.過君橋梓鄉
徘徊扣牧子.遺跡悲荒凉
區區夏蟲知.知我於詩長
豈知用心處.流落不忘唐
我欲傳高士.置君後柴桑
含情苦摇蕩.佇立蒼洲旁
