惡草不可近.惡蟲不可逢
草有有鈎吻.入口裂其胸
蟲中有細腰.蠆尾猶銛鋒
人生涉世故.得不戒遊從
澡心三峽浪.對面九疑峰
相須濟吾事.醖釀如酒醲
一朝臨利害.暗捷同機舂
箇中本無物.薄俗誰我容
眷彼冰雪姿.氣格天所鍾
蟠根便水石.作配宜竹松
相看世味薄.清坐真意濃
今時無膠漆.安得如駏蛩
永結歲寒伴.馨香滿蒙茸
願爲管鮑友.莫繼耳餘蹤
可能闢三徑.吾亦欲携筇
