何生我蒼蒼.何育我黃黃.草木無知識.幸君同三光.
始自受姓名.葳蕤立衣裳.山河既分麗.齊首乳青陽.
甘辛各有榮.好醜不相防.常憂刀斧劫.竊慕仁壽鄉.
願天雨無暴.願地風無狂.雨足因衰憊.風多因夭傷.
在山不為桂.徒辱君高岡.在水不為蓮.徒占君深塘.
勿輕培塿阜.或有奇棟樑.勿輕蒙朧澤.或有奇馨香.
涓毫可粗差.朝菌壽為長.擁腫若無取.大椿命為傷.
婆娑不材生.苒苒向秋荒.幸遭熏風日.有得皆簸揚.
所愧雨露恩.願效幽微芳.希君頻采擇.勿使枯雪霜.
