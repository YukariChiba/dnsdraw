君不見邯鄲輕薄少年兒.鬭雞走狗長相隨
忽然失意向杯酒.拔劍相看死何有
君不見關西大姓多俠徒.結客如雲傾五都
一朝金盡人事改.昨日交朋竟誰在
我笑悠悠世上人.須臾反復非情親
拂衣便欲滄海去.但許明月隨吾身
張侯爲人心事好.使我一見喜欲倒
交友如君未易逢.相逢恨不相知早
相知雖早亦何爲.氣豁神傾在一時
君知海內劉玄德.我識弘農皇甫規
昨來贈我瓊瑶作.把酒高吟意寥廓
色動曹劉側耳聽.魂歸萬古開冥漠
故人一別兩何如.無限風期記素書
千里神交如咫尺.相思誰道隔江湖
