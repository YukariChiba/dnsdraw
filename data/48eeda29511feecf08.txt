悠悠大塊間.萬類紛相敵
偉哉拔俗人.真宰豈無力
六經陷邪說.諸儒用一律
天未喪斯文.公生抱絕識
著書羅古今.射策開胸臆
前輩幾欲盡.後來昧所適
天將激頹波.公生秉孤直
數諫難居中.三已無愠色
海宇屬無虞.天工或曠職
天實佑皇帝.公生藴奇德
培成棟梁資.一旦壯王國
禁網雖小寛.疲俗未全逸
天惟念我民.公生冨才術
簸揚雲雨勢.諸方待膏澤
天既責公深.眉壽天何惜
行看佩相印.不羨登仙籍
南山雅望重.北斗威聲赫
禀生固難朽.吐納自不息
惟昔軒冕徒.浪喜山林迹
留侯追赤松.志就亦何益
傅說爲列星.但已脫寰域
孰知我公貴.與國長無極
