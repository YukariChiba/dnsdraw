世間生老病相隨.此事心中久自知.
今日行年將七十.猶須慚愧病來遲.
方寸成灰鬢作絲.假如強健亦何為.
家無憂累身無事.正是安閒好病時.
李君墓上松應拱.元相池頭竹盡枯.
多幸樂天今始病.不知合要苦治無.
目昏思寢即安眠.足軟妨行便坐禪.
身作醫王心是藥.不勞和扁到門前.
交親不要苦相憂.亦擬時時強出遊.
但有心情何用腳.陸乘肩輿水乘舟.
