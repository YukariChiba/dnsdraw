涔涔雨沉城.浩浩泥沒轍
四山氣如蒸.萬里天欲雪
我時出郊坰.山徑屢曲折
雖懷顛沛憂.亦有觀覽悅
幽花媚林薄.粲粲生意發
紅紫相後先.各自有時節
長松困冰雪.憔悴終不屈
及今翠夭嬌.騰拔見筋骨
陰陽有代謝.物性安可奪
請視大塊中.紛紛盡毫末
興衰若鱗次.今古猶市閱
只此晦與晴.變態亦俄忽
歸路日已煬.披襟滌初熱
