莫沽金陵酒.莫折金城柳
但觀二十四橋月.夜夜凄凉照淮口
孤墉不下兵轉饑.河水淺狹紅賊窺
就今秋高不飲馬.安得會有休兵時
赤雲燒空秋岸闊.雨少潮低運溝涸
莫從局外鑒全勝.緊向棋心尋活著
昨夜歸來聞好語.大兒踏歌小兒舞
喜言邊敵歸故巢.且省沿邊轉般苦
邊民之苦自古然.其媼荷鋤翁戍邊
老翁無力助王國.但願主聖羣公賢
上卿奉使亦奇事.肯爲邊氓勞撫字
酒酣拂劍歌皇華.柂樓紅濕汀蓼花
