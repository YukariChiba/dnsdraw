科斗何年變篆字.至秦程邈翻爲隸
今人但習真草行.誰會六書三耦意
篆所最難柱與圈.學打一圈費三年
豈容臆决蔑師授.汩沒形象迷傍偏
九江法帖鐘鼎刻.兵火以來猶可得
人間亦有說文本.臣翱反切臣鍇釋
朱生贈我古印章.奎躔壁度森開張
自言少小嗜此藝.意欲徑上陽冰堂
細觀刀筆最佳處.頗識傳箋通訓故
苟焉餬口棲此身.元來亦是知書人
