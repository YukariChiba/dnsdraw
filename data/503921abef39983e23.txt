我少事遠遊.出門如野鶴
藩籬脱雞羣.乘風縱寥廓
一往四十年.平地起山嶽
世緣真夢幻.電過不可捉
南來幾萬里.顧笑恍如昨
昔如雲釋嶠.今若龜脱殻
朅來容江上.風物喜淳朴
豈無鄉土戀.浮念起即覺
汝歸暫歡顔.所念路悠邈
朝行避煙瘴.夜宿傍城郭
賸誇魚米賤.勿說風土惡
嚬送與笑迎.但可付一噱
