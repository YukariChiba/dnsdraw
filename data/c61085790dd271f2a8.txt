郎星聚頭金地麓.十月夜堂春昱昱
屯田博古到名畫.座上忽展牛腰束
我生不識須菩提.薛鶴楊梅姑置之
寒梢八幅奇更偉.上有巴中與可題
蒼蛟滑走石詰曲.鐵鈎怒掃聯蛇腹
欹風洒雨清逼人.恍疑身在篔簹谷
十尋雙幹劍拔雄.筆力有盡意無窮
冥冥上與風霆會.拭目變化洪陂龍
長憶東坡一轉語.與可德人非畫史
輪囷寫出歲寒心.政要諸公相料理
