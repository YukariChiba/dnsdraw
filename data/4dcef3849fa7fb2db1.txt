白紵烏紗巾.久不見此客
眉長耳有毫.眸子秋水碧
惠然顧柴門.坐對山氣夕
荒蕪淵明徑.寂寞子雲宅
携酒意殊厚.細酌話宿昔
袖中出新作.關鍵有闔闢
五十始學詩.定復笑高適
繄予骨相屯.年年困行役
里社何幸還.尾君杖屨跡
苦辛厭奔馳.憂患飽閲歷
胸中萬不平.一笑春冰釋
雙雞古侯膳.拜賜書之策
顧無明月珠.何以報私覿
