買臣賣薪妻見棄.高鳳嗜學遭妻詈
我窮到骨累百指.黎藿併日一髮氣
妻自執爨謀餘生.諸兒忍寒結饑腸
有時我癡笑問妻.妻亦笑答貧其常
聽之不覺一絕倒.不謂此道君亦曉
滿天地間皆浮塵.消磨不盡惟此道
低頭拱手說與妻.孟光舉案與眉齊
當時豈緣醉飽故.深遠滋味出鹽虀
而況今日爲何日.我年今年已七十
我妻之年雖少我.老心古道天與質
偶然得醉平生歡.醉中寫與諸兒看
人閒不必問貧富.須信關雎爲造端
