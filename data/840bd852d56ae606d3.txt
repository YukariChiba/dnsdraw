滿腹貯精神.觸手會衆理
一廢十五年.直坐才多爾
我昔遊宋城.憶始識君子
簿書填丘山.賓客亂峰螘
出尋城下宅.屢屣床前履
清談如鋸木.落屑紛相委
解頤自有樂.置酒姑且止
逡巡破黄封.婉娩歌皓齒
風高熊正白.霜落蟹初紫
夜闌意未厭.河斜客忘起
歸來笑僮僕.熟醉未曾爾
江湖一流蕩.歡意日頹弛
西還經舊遊.相逢值新喜
詔催西州牧.門有朱轓柅
都城挽不住.山賊近方侈
提刀索崖谷.援桴動閭里
居家百無與.王事非有己
何日却休官.復飲梁王市
