幽齋衆客多清娛.弁翁開卷示此圖
細畫纖纖比毛髮.老眼眴轉眡若無
須臾神定乃能辨.蓬山圓嶠連方壺
山川盤紆體勢遠.樓觀縹緲棼桴鋪
霓旌羽蓋蔽空日.雲軿鶴馭交天衢
瓌麗綺錯千萬狀.一一盡與人間殊
弁翁指陳更詳悉.言是澄江惠氏所寶之舊物
昔有道人方外來.暮夜延之入其室
蕭然獨卧無燈明.時聞爪甲鏗有聲
明發道人不知處.但見桶底搯畫成
吾知道人非小巧.物物之中存幻眇
更于爪畫兩俱忘.當與道人同一笑
