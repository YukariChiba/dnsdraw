檜惟凌雲材.槐實凡木賤
奈何柔脆質.累此孤高幹
龍鱗老蒼蒼.鼠耳光粲粲
因緣初莫原.感吒徒自歎
偷生由附託.得勢爭葱蒨
方其榮盛時.曾莫見真贗
欲知窮悴節.宜試以霜霰
萌芽起微蘗.辨別乖先見
剪除初非難.長養遂成患
雖然根性殊.常恐枝葉亂
惟應植者深.幸不習而變
含容固有害.勦絕須明斷
惟當審斤斧.去惡無傷善
