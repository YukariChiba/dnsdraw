九州眼一槩.餘子真瑣瑣
嶽立㟝嶁中.喜此高岋峨
如公吾輩人.取友一到我
揮毫賦垂天.風雨卷蓬顆
相期八表遊.未覺夙心左
解龜醉江閣.酒面山月墮
起瞻帝鄉雲.感歎不成坐
何須飛霞佩.自辦凌風舸
瀛洲渺溟渤.萬里一掀簸
緘詩寄天涯.秉燭對新火
那知市門仙.斗祿事么麽
空餘腸九迴.上疏何日果
