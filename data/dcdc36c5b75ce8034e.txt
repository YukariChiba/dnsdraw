朝來轉西風.天巧借吾便
解維溢江口.去若弦上箭
水光漾朝曦.過浪掣驚電
周旋謝神貺.冠坐敢不變
斯須走四驛.俛仰驀二縣
誰知久留滯.一旦乃適願
吾聞信由中.溪毛可羞薦
咄哉和氏璞.底事待三獻
亨否自有時.時亨百無譴
雷聲在淵默.若訥故大辨
千巖與萬壑.左右供几硯
落帆風亦止.璧月熨江練
