至理契穹旻.方生甫與申
一麾歌政正.三相賀仁人
叵似盧懷慎.全如邵信臣
澄渟消宿蠹.煦愛劇陽春
對客煙花拆.焚香渥澤新
徵黃還有自.挽鄧住無因
峽水全輸潔.巫娥却訝神
宋均顏未老.劉寵骨應貧
大醉辭王翦.含香望紫宸
三峰初有雪.萬里正無塵
伊昔林中社.多招席上珍
終期仙掌下.香火一相親
