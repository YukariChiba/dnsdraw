波凉魚初浮.露下蟬罷警
胡床俯前池.妙意吾已領
主人絕俗姿.此地背塵境
霜華耿玉宇.璇漢轉金餠
桂娥不無情.與客閑弄影
紅妝擁千蓋.環坐殊秀整
盤珍供剝芡.水厄停煮茗
清譚略逕庭.快若客酲醒
不辭僕頻更.頗覺夜彌永
明朝雨一尺.重約追霽景
但恐閑麈尾.鼓吹閙蛙黽
適聽步虛聲.縹緲碧雲頂
