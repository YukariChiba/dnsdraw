我眠何由安.擊鼓中夜起
出門若秉燭.月色照千里
屋瓦微有光.紛紛雪正委
清寒薄駝裘.六合氣如水
既歸整燈火.危坐閱書史
羸僮拭眼睫.侍我色不喜
問之强應對.固以噤口齒
金壺澀冰澌.城上更屢死
戍兵飽且昏.汗漫睡方美
援桴雖賤事.其實關衆耳
奈何司晨夕.倒錯一至此
惟有赤幘雞.嘐嘐鳴不已
