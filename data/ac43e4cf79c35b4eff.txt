昨宵明月共千里.今夕極天無一雲
不知誰令太虚空.着此皎皎白玉盆
長空與月慰愁眼.良夜得酒含微醺
天公有約不可負.急蕩兩槳凌江濆
更攜江上滿船月.來打寺下三更門
脩廊夜寂風葉亂.古佛不語殘膏存
老禪今夕但拍手.狂客數輩空餘樽
高談劇語天亦怒.白璧故遣雲相吞
人言禍福真倚伏.歡常有餘飲不足
篙師促客歸去來.夜半風顛浪如屋
