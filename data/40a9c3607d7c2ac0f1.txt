深灣謂無風.試向江頭望
混混過新潮.峨峨起層浪
前驤復後踴.極力不相讓
踣落皆有聲.擺觸頗用壯
游龍出鬐鬛.怒馬軒頸項
紛綸白雪外.疊去不知向
勢將銀漢接.高與海門抗
吳城挂水墨.越估增怊悵
我欲絕橫流.忠信固可仗
丈夫七尺軀.魚腹豈易葬
緬懷馮河戒.艤棹未敢忘
夜夢大樽浮.東行視溟漲
入宮謁陽侯.舉袂揖伍相
問其孰呼吸.乃使此倔强
謝云天所爲.茲語吾恐妄
却欲詰蒼蒼.無梯不能上
