任侯富三冬.志在食五鼎
平生名教地.不對紛華境
細書抄蠅頭.何當避炎冷
毛錐捐脫兔.高與堆阜等
遂呼東郭㕙.一一拔項領
妙製窺良工.危坐銷日永
錙銖辨柔勁.束縳較欹整
那因將軍恬.始拜管城頴
乃知鬻伎窮.不異束麻檾
苞苴入朱門.蠧蚛不窺省
吾曹坐書痴.微言姑自警
他年草玄窗.長物俱可屏
潛夫倘或著.封禪慎勿請
相過有餘日.會待風雲靜
