病夫喜山澤.抗志自年少
有時緣龜饑.妄出丏鶴料
亦嘗厠朝紳.退懦每自笑
正如怯酒人.雖愛不敢釂
一從南昌免.五歲嗟不調
朝廷每哀矜.幙府誤辟召
終然斂孤迹.萬里遊絕徼
民風雜莫徭.封域近無詔
凄涼黄魔宫.峭絕白帝廟
又嘗聞此邦.野陋可嘲誚
通衢舞竹枝.譙門對山燒
浮生一夢耳.何者可慶吊
但愁癭纍纍.把鏡羞自照
