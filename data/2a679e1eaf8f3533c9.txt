十月絺無斁.中冬木尚榮
願爲寒玉佩.思灌閬風清
之子牛刀暇.尋餘兔徑行
已携從事至.旋覺大庖盈
荒郡書雲節.虛簷寫雨聲
寂寥無一事.浩蕩有閒情
草樹環居密.雲山極望平
羈愁添繡線.鄉味得金橙
獨酌臨空迥.高歌徹晦明
醉惟憑曲几.窮不念方兄
詩怕吟來拙.書便讀後精
紋楸忘勝負.綠綺混虧成
忽見江梅蕊.如披瑞雪英
旅中相慰薦.箇裏自分明
更待塗茨了.仍看藝竹生
茅柴如可壓.爲吾糝藜羹
