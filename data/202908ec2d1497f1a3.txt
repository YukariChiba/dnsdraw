鄭公負才名.流落四十年
高視隘八荒.天寒坐無氈
忘形頼司業.時與送酒錢
嗟予樗櫟材.臃腫世所捐
云何附青雲.拜賜追前賢
開壺對青樽.內愧顔靦然
公乎廊廟姿.直幹上參天
袨服羣娃宮.不虞姑爭妍
驊騮誤一蹶.萬里終騰騫
朝燕暮刷越.駑馬安能先
玉瑩本無瑕.寧須事磨鎸
宣室久虛席.茲行定詳延
陋儒氣填臆.感慨聊自宣
辱惠不知報.强歌成短篇
