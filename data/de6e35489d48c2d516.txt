王郎筆若追風驃.歷塊過都愈奇峭
胸中好古類古人.鑄鼎爲鑪亦臻妙
禹金九牧知神姦.周定郟鄏垂不刊
據耳向來爲上客.折足遙憐空汗顔
顔率遊談聊貰患.納郜臧孫貽直諫
淪亡泗水蓋厚誣.得自汾陰亂真贋
孰如此鼎形瓌奇.皤腹雲雷差次之
上有蒼虬肉倔強.隱映么麽微螽斯
明窗净几香氤氳.藹如黄雲覆晏温
拜嘉詎意獲此寶.子孫父已傳仍昆
