岱輿山峩東海頭.招摇山峩西海陬
兩山相望幾萬里.月桂滿巔花長秋
羅浮山峩南海岸.道取東西蓋其半
銜種非資化鶴功.誰其有力移此粲
廣東使者富民侯.函丈雖褊餘清幽
眼前開闢一混沌.牆角崢嶸小羅浮
侯睨羅浮吞八九.摩挲縮地挾山手
雷霆驟下震以驚.贔屭爭前負而走
羅浮故與蓬萊連.蓬萊新與羅浮遷
瓊瑶古木葉覆地.玗珠老樹枝參天
花環實娜涵沆瀣.天上那知在鼇背
炎州寖作廣寒宮.鮑肆薰爲香積界
元戎大字蟠蛟虯.扁槧爲侯揭殊尤
一麗山氏一蒼頡.幸自同與造化遊.何當同與造物休
