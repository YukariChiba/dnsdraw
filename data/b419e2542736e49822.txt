浮萍依綠水.弱蔦寄青松
與君結大義.移天得所從
翰林無雙鳥.劒水不分龍
諧和類琴瑟.堅固同膠漆
義重恩欲深.夷險貴如一
本自身不令.積多嬰痛疾
朝夕倦牀枕.形體恥巾櫛
遊子倦風塵.從官初解巾
束裝赴南郢.脂駕出西秦
比翼終難遂.銜雌苦未因
徒悲楓岸遠.空對柳園春
男兒不重舊.丈夫多好新
新人喜新聘.朝朝臨粉鏡
兩鴛固無比.雙蛾誰與競
詎憐愁思人.銜啼嗟薄命
蕣華不足恃.松枝有餘勁
所願好九思.勿令虧百行
