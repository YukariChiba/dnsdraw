向來志功名.唯恐着鞭後
老來倦軒冕.待兔但知守
晨昏課朱墨.歲月計升斗
微官成底事.坐費白駒晝
晚從松竹遊.忘言到心友
十年成莫逆.百念付烏有
誰念愚溪愚.未種柳州柳
有如壓糠覈.責以出醇酎
蒼官與青士.賴爾對巵酒
不知我形穢.浪處珠玉右
劉侯妙雕琢.真是運斤手
鵬風若有待.豹霧恐難久
清池環小翠.一室僅十肘
胸中着雲夢.不數渭川畝
嗟予遠世心.大似與君偶
擬歌于蒍于.擊節和鳴玖
覓句了不工.青燈坐搔首
