海燕謝故巢.明年復來棲
遊人去故里.飄飄困東西
三年豈云遠.往往遂乖睽
猶如水中木.那得有定稽
青山爲無聊.野水含悽悽
人生百年樂.中復失故蹊
悲歌夜半清.收涙不可啼
深愧社中翁.生死守一谿
無榮安得辱.萬事皆可齊
吾性樂幽閑.未遂親鋤犁
爲約平生遊.終不爲世迷
箕潁有夙心.老將守田畦
