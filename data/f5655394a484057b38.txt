萬古齊山石.誰開左史洞
左史今何在.蒼崖本不動
履嶮下重壑.幽深鬼神總
石門絕世路.久爲塵泥擁
青天十畝地.巑岏如覆瓮
琬琰鑿屋壁.煙霞列梁棟
崕間不死藥.必非近時種
人去境常在.境與人爲重
欲觀疇昔意.幽禽發清哢
吾方寄淵寂.無礙亦無縱
手自翦荆棘.結茆當石空
長與麋鹿遊.不復人間夢
