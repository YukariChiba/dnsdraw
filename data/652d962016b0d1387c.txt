家本紫雲山.道風未淪落.沉懷丹丘志.沖賞歸寂寞.
朅來遊閩荒.捫涉窮禹鑿.夤緣泛潮海.偃蹇陟廬霍.
憑雷躡天窗.弄影憩霞閣.且欣登眺美.頗愜隱淪諾.
三山曠幽期.四嶽聊所托.故人契嵩潁.高義炳丹雘.
滅跡遺紛囂.終言本峰壑.自矜林湍好.不羨朝市樂.
偶與真意並.頓覺世情薄.爾能折芳桂.吾亦采蘭若.
拙妻好乘鸞.嬌女愛飛鶴.提攜訪神仙.從此煉金藥.
