寒雲壓初曉.簷溜如飛瀑
驚雷下簷来.萬瓦鳴枯竹
長髯不敢臥.起視亂雙目
報言此何祥.衆寶歸我屋
細大同繭栗.照耀比燈燭
又如傾水晶.一掃可數斛
翁速共羅取.富者人所欲
長髯爾何癡.妄相堪捧腹
降雹注大雨.是豈誦不熟
都緣春風老.地遠孤花木
瘴裹荔枝林.東皇意寧足
騎龍作清明.雲間散珠玉
