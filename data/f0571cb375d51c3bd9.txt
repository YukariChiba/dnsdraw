曉入大谿口.是爲瞿唐門
長江從蜀來.日夜東南奔
兩山對崔嵬.勢如塞乾坤
峭壁空仰視.欲上不可捫
禹功何巍巍.尚覩鐫鑿痕
天不生斯人.人皆化魚黿
於時仲冬月.水各歸其源
灩澦屹中流.百尺呈孤根
參差層顛屋.邦人祀公孫
力戰死社稷.宜享廟貎尊
丈夫貴不撓.成敗何足論
我欲伐巨石.作碑累千言
上陳躍馬壯.下斥乘騾昏
雖慚豪偉詞.尚慰雄傑魂
君王昔玉食.何至歆雞豚
願言采芳蘭.舞歌薦清尊
