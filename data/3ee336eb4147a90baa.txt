曉渡漢水陽.平川去如掌
春深風日老.雨後桑麻長
麥田渺無際.竹墅清可賞
家家傍林落.往往成族黨
溪頭浣紗女.十五自來往
我來三月暮.甚作二浙想
愛此重躊躇.凄然復悵惘
邊頭兵未動.農事日以廣
只今烽火地.開闢無曠壤
緬思生人情.本自樂安養
每遭我輩誤.遂使汝曹枉
承平未災變.北地極豐穰
中間一喪亂.殺戮同草莽
赤子亦何知.淪胥受漂蕩
搢紳欲辭罪.世道終安放
歌罷叫葛公.英靈歘來享
