君雖宦游者.閒適意有餘
平居對樽酒.口誦離騷書
援琴寫其聲.世事皆蔑如
不知萬乘相.可易此樂無
諸詩來不竭.若有神物輸
予病廢學久.腹中日空虛
苦遭大敵壓.便甘等縲俘
清風濯我圃.竹樹相傾扶
益之以佳雨.清凉如可斟
聊休據梧瞑.且復带經鋤
鳴鶑久不去.乳鵲時驚呼
即此良自逸.安知城郭居
此與君不淺.相望重躊躇
