自我心存道.外物少能逼.常排傷心事.不為長歎息.
忽聞唐衢死.不覺動顏色.悲端從東來.觸我心惻惻.
伊昔未相知.偶遊滑台側.同宿李翱家.一言如舊識.
酒酣出送我.風雪黃河北.日西並馬頭.語別至昏黑.
君歸向東鄭.我來游上國.交心不交面.從此重相憶.
憐君儒家子.不得詩書力.五十著青衫.試官無祿食.
遺文僅千首.六義無差忒.散在京洛間.何人為收拾.
憶昨元和初.忝備諫官位.是時兵革後.生民正憔悴.
但傷民病痛.不識時忌諱.遂作秦中吟.一吟悲一事.
貴人皆怪怒.閒人亦非訾.天高未及聞.荊棘生滿地.
惟有唐衢見.知我平生志.一讀興歎嗟.再吟垂涕泗.
因和三十韻.手題遠緘寄.致吾陳杜間.賞愛非常意.
此人無複見.此詩猶可貴.今日開篋看.蠹魚損文字.
不知何處葬.欲問先歔欷.終去哭墳前.還君一掬淚.
