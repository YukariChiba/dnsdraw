瑶臺迥物表.地脈誰解縮
一朝天門開.跬步即瓊屋
靄靄行簇雲.霏霏忽瞇目
初疑蛺蝶驚.故遣兒曹撲
須臾大如席.幾車飛鸞鵠
化工信巧妙.花卉千林足
潔白皎奇姿.光芒渺地軸
清垂寒江釣.靜折空岩竹
唯人在宇內.太倉一粒粟
俯仰得真賞.四坐列羣玉
錦繡張軒牖.珠翠輝華燭
鉢擊筆下成.杯催甕頭熟
檀板襯紅綃.更殢新裁曲
寧知冰氏子.窮歲無半斛
裘褐欲蔽膚.尚待春苗綠
爲瑞豈宜多.晛消胡不速
