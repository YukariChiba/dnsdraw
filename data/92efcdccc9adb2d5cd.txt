秋風吹我衣.秋水洗我心
乘風直上葛仙頂.仙家樓閣烟霞深
蓬萊何曾弱水隔.兜率有天纔咫尺
等閑拍手倚闌干.驚起蛟龍移窟澤
試劍石老蒼苔封.洗藥池在丹砂紅
老仙騎鶴去未還.投崖何處尋遺蹤
霏霏濛濛天欲霜.神州萬里何茫茫
昆明水淺劫灰冷.幾見東海成田桑
洞簫吹斷月滿堂.夢中恍惚侍玉皇
覺來兩袖携天香.是非憂樂俱兩忘
驂騏麟.翳鳳凰.得與爾.高翱翔
仙翁一笑白雲上.贈我長房青竹杖
明朝去向葛溪濱.莫遣風雷驚世人
