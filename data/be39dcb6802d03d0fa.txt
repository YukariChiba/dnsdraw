秋風作霜楓葉丹.扁舟未發龍山灣
山頭窣堵半天出.十年笑我幾往還
今年結束值重九.愛此山水照高寒
親朋話別情總厚.兄弟白首仍蒼顔
相留一笑不易得.爭挈美酒羅盤餐
登高正爾在高許.下視擾擾真塵寰
追思姑孰有故事.雅宴亦復同此山
雖云小異得佳客.主人鬚蝟懷胸奸
滄波至今洗遺恨.豈若我輩同清歡
是時郊原新雨足.歷歷煙樹明江干
放懷自知人境異.極目頓覺天宇寬
惜無五絃寄妙手.已有征雁橫雲端
南飛休論九萬里.東游更渡五百灘
明宵酒醒會相憶.夢繞百級憑飛欄
