有韓太尉淮陰家.十年種木今開花
松陰漸可張翠葆.桃蹊久已蒸紅霞
早來雨過著芒屩.曲沼鏡平清見沙
道人從我似支遁.公子立名非務華
劇談坐致千歲日.默誦初無一字差
主人負重守且將.一手撚箭腰黄蛇
因來小集休沐地.何時共聽歸來笳
饑腸欲餌桄榔粉.香身要采毗陵茄
凉風翛翛引佳月.歸興忽起從棲鴉
誰憐老我夜不寐.兒曹見祝無多茶
