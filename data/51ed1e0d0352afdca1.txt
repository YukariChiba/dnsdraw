雙轍出郭門.綿綿東西道.送死多於生.幾人得終老.
見此切肺肝.不如歸山好.不聞哀哭聲.默默安懷抱.
時盡從物化.又免生憂撓.世間壽者稀.盡為悲傷惱.
送哭誰家車.靈幡紫帶長.青童抱何物.明月與香囊.
可惜羅衣色.看舁入水泉.莫愁埏道暗.燒漆得千年.
陰風吹黃蒿.挽歌度秋水.車馬卻歸城.孤墳月明裏.
