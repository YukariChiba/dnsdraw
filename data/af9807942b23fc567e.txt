促刺復促刺.男兒蹭蹬真可惜
三年走南復走北.歲暮歸來空四壁.鄰翁爲我長太息
人生四十未爲老.我已白頭色枯槁
海內伶俜獨一身.裘馬摧藏愁欲倒
今日飲君數杯酒.座閒頗覺顔色好
忽憶當年快意時.與君笑傲長相期
大杯倒甕作牛飲.脫巾袒跣唯嫌遲
即今多病筋力弱.壯心雖存興寂寞
君不見昨夜誰爲烈士歌.聽罷仰空淚零落
