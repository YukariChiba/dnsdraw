道人東立海上山.錫飛西落大江北
雙屨還乘海雲起.西過當陽駐山曲
倚巖引錫神泉湧.一道明虹出幽谷
兀然孤冥踞盤石.清夜鬼神禮白足
化城自化非人謀.七日煥然一何速
雄樓傑閣鬰相望.擁路十里長松綠
鳴鐘擊鼓四百年.法席巍巍傾楚蜀
堂上提印雲門孫.聞我足音下山麓
門銜大路久慣入.客館蕭蕭蔭寒竹
春茶自造始開嘗.色味甘新氣芬馥
更窮上方縱登覽.峰嶂四環森萬木
投老經過得少留.明發飛塵暗征轂
