三年白沙看江山.可當中原故人面
今来千里逢故人.笑談却作江山見
江山故人不相遠.平生志願于君滿
唐侯獨立一代無.張侯與之來集枯
老松本自歲寒外.良馬不畏長途驅
饑年百室仰粟廪.暑路六月懸冰壺
念昔關汪不相貸.視世好爵如機械
上書索去不作難.云我未了平生債
後生少年延頸觀.諸公故人思一快
基本未定天奪之.賴有君侯數人在
龍媒已遠風馭回.坐歎四海梁木摧
爾來老謝又繼往.但覺眼界常塵埃
長江無津出光怪.迥野入夜開風雷
此語不誣君可驗.請君更討防身劍
