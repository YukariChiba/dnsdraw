世道日以漓.人事日以非
吾宗昔昌繁.儒冠森巍巍
時節相會聚.燕笑芳菲菲
邇來歲復歲.存者星晨稀
我今七十九.奄奄一息微
汝亦七十八.褵褷舊羽衣
老我雖待盡.猶與墳墓依
而汝百里外.煢鶴傍孤飛
我非壽彭籛.汝非丁令威
年事已到此.餘生露易晞
後會安可必.欲別增歔欷
相送出門去.溪寒日無輝
我佇汝回首.此意知者希
丁甯且加餐.得健時一歸
