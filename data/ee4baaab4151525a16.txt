四序豈常停.寒革春寖和
始愛衣裘輕.相與車馬過
車馬不畏遠.風埃不畏多
到門門有槐.槐上時鳥歌
時鳥歌猶澀.主人當謂何
南開石榴軒.中置飲酒蠃
食桉施黄金.饌炙厭白鵝
漢糟槎頭美.吳羹成咄呵
既醉或放言.抉莊引駘它
縱論或好辨.排墨同孟軻
日將薄虞淵.執策交相摩
欲去舉大白.酌我苦大苛
