一峰擎天維.下有萬斛水
委蛇到澗壑.遇坎亦不止
鳴鼉忽動地.濤怒生足底
得非坤軸裂.驚視坐爲起
盆傾濺珠胎.鼎沸翻玉髓
長蛟躩連卷.救首復救尾
吾廬枕清淺.徙倚每自侈
及茲睹奇觀.目眩顙有泚
便欲逃世紛.置身巖穴裏
蓬瀛渺溟渤.對面不遺咫
嗟余聞道晚.今始忘仕已
重來三十年.恍若游故里
壯顔日凋瘁.浩志亦頹靡
載歌蜀仙詩.此老元不死
至今斯亭上.清風盈棐几
觀水必觀瀾.是中存妙理
源泉何混混.有本故如此
