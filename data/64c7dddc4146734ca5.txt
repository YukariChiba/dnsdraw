君家劍氣干牛斗.焰焰寒光半天倚
胡不長携西入秦.曳裾侯門颯珠履
奈何俛首桁楊間.手决大獄如傾水
不向南樓按歌舞.乃提健筆誇豪靡
獨步詩壇數挑戰.雖欲爭鋒吾老矣
晚來搜攬饑腹空.戲抱添丁玩岐嶷
蒼頭剝啄叩我門.急得長篇驚撫几
嗟予敢望幼度才.哦詩粗可玄暉比
紫囊成壞本來空.心悟香嚴聊爾爾
君如暫輟畫眉手.我亦閉關防折齒
