昔帝御中原.守國用三策
上策以仁義.天下無能敵
其次樹屏翰.相維如盤石
最下恃險固.棄德任智力
驅馬過潼關.覽古淚潸滴
開元帝道明.百蠻奉周曆
田野富農桑.邊隅無寇賊
紫宸日視朝.潼關夜常闢
天寶君政荒.宮闈養虺蜴
恩愛成怨疾.心腹生毒螫
朝聞發漁陽.暮已卷河北
鳴鼓渡潼關.矢及乘輿側
重門徒爾設.關吏安所職
始知資形勢.不如脩道德
