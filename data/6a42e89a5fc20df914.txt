先帝謀西域.邊功未告成
一朝鋤狡穴.萬里振天聲
漢獄宜歸死.湯羅尚借生
淮陰甘就縛.頡利許留京
雲氣占中國.星辰闢大明
珠簾垂後殿.玉座肅西清
二帝臨朝會.千官響珮珩
理司來執訊.譯者爲通名
殊俗衣冠異.渠魁口眼獰
孽狐仍俯聽.窮鳥尚悲鳴
上德均乾覆.臚傳貸鼎烹
大廷觀舞獸.滄海息波鯨
禄給朝晡糒.書通父子情
熊羆已馴伏.螻蟻敢縦横
憶昨初擒冦.無慚古用兵
謀謨維素決.軍事許專征
蕃漢心諧會.人祗力混并
波濤迷古渚.氛霧壓洮城
慘淡移天陣.逡巡却冦營
空拳槌猰貐.隻矢隕攙槍
雜種降無數.良民市不驚
旂常配方召.干羽繼韶莖
奏捷公卿賀.酬勲將佐榮
夏戎幾失筯.遼主願尋盟
詭道吾何用.沈幾見未萌
終軍雖喜事.勿復請長纓
