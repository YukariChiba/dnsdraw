去年落一牙.今年落一齒.俄然落六七.落勢殊未已.
餘存皆動搖.盡落應始止.憶初落一時.但念豁可恥.
及至落二三.始憂衰即死.每一將落時.懍懍恒在已.
叉牙妨食物.顛倒怯漱水.終焉舍我落.意與崩山比.
今來落既熟.見落空相似.餘存二十餘.次第知落矣.
倘常歲落一.自足支兩紀.如其落並空.與漸亦同指.
人言齒之落.壽命理難恃.我言生有涯.長短俱死爾.
人言齒之豁.左右驚諦視.我言莊周雲.水雁各有喜.
語訛默固好.嚼廢軟還美.因歌遂成詩.持用詫妻子.
