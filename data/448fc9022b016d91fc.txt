叔度久不見.我心如亂茅
良辰適端午.萬事聊一抛
策馬指圭竇.同焉有神交
森森千畝竹.正爾清樂郊
相與造其下.香泉薦嘉肴
高談落美玊.逸氣騰長蛟
徑就真樂處.古音奏陶匏
日車駐晴空.木杪疑焚巢
何必蒲葵風.翛然滌惛怓
兹遊信物外.孰與娱雲髾
無端消息來.主人隨鉦鐃
會須更卜日.城府方膠膠
