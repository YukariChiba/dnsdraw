陵陸變滄海.復作清淺流
扶疎蘂淵桂.先驚蒲柳秋
姑蘇臺未乾.坐見麋鹿游
秦皇正游覽.黄屋指沙丘
乃知晞朝露.不必潛蛟虯
桀跖豈庸陋.比德慚蜉蝣
夷齊苦葵藿.垂譽賢伊周
貧賤未必汙.邪辟深可羞
愚智混生死.善惡觀其由
昧死尚役役.身外滋旁求
君不見當年梨園歌舞人.歌聲未歇生白頭
及時游衍且行樂.莫教日入辭高樓
請君試誦青苔篇.令君一誦忘百憂
