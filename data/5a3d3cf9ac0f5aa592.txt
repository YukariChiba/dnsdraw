公詩如秋聲.蕭蕭薄炎熾
我窮卧荒山.無復文墨事
兹焉和高唱.出語愧蕪累
五馬一花驄.得非天廐駟
會當親戎行.一快平生志
雖云鬻千金.此計恐非遂
人生行樂耳.屢空何用愧
况今紛紜時.一笑豈云易
求船真戲言.換妾乃深意
梅堂極虚明.壺漿有新餽
何時具杯杓.洗我色憔悴
李侯飲中仙.亦有塵外思
藜杖方叩門.君歸與徐議
