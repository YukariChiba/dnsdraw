媼神臂陰關.一水下辰卯
青玉走萬岑.收來不容稍
盪爲無涯津.谽谺究深窅
誰乎張嚵咽.吞嚼爭一飽
復疑刺秦魄.環柱怒方拗
直前孰長驅.橫騖孰侵鈔
或來浩無旁.或去削如剽
長年雷車轟.盡心轉蓬掃
舂容送日月.汩𣹜亂昏曉
老蛟非無須.一掬擅囷窌
鯿魴雜鰍鰕.嬉沫佐陰傲
翩彼晉高真.羽駕殄遺狡
直下錮三泉.所補决非小
今無垂涎憂.過者色猶愀
蒼波耆舊空.斷石風烟老
琳宮跨崚嶒.像設儼緗縹
爾來南北帆.坐閱幾飛鳥
我作六月游.未覺煩暑到
撫舊感徂遷.商功愧論報
方寸洗濯心.得君此同調
