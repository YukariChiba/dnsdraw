昔有隠君子.中年洛陽居
擊壤歌太平.洛人爲結廬
名曰安樂窩.花間行小車
昔有賢宰相.退休寓洛都
心乎愛此老.卜鄰同里閭
買園廣其宅.至今傳畫圖
賢宰富彥國.隠君邵堯夫
走也非隠君.賢宰今不無
草草白雲庵.隙地日自鋤
欲築三兩亭.冠蓋延朋徒
勸君可綠蟻.揣己無青蚨
解劍肯指廩.芳名宜大書
