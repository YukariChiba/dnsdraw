二曜五緯萬古懸.甘石之學今不傳
術家能以天占人.聖人乃以人占天
仁義禮智性所具.吉凶禍福命使然
命天俵賦定不易.性我受用修則全
經文二百有五字.明德乃在新民先
君從何處講此學.直遡建洛窺先賢
工夫潜深秋日靜.本真瑩靜霜月圓
市聲初散簾欲下.龜筴未收客下馬
一人妄計秩崇庳.一人猥算資高下
縱橫二位布逆順.錯落五行分制化
先生拊掌笑且答.二客相看面如赭
徐言至善同一初.非愚不足智有餘
萬物不齊氣雜揉.是心本明如太虛
不須詹尹就决疑.客如不信問子輿
