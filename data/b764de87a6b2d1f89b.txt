九鎖絕人寰.一嶂聳天柱
自從開闢來.著此洞天古
奇石千萬姿.元不費神斧
帝勑守六丁.山夔孰敢侮
白晝中冥冥.游者必持炬
或絢若霞敷.或蹙若波詭
或豎若旌幢.或懸若鐘鼓
或虎而爪踞.或鳳而翅舞
異狀紛獻酬.清音起擊拊
不知金堂仙.恍惚在何許
褰衣下側逕.層嵐結瓊乳
逕極罅轉深.幽潭蓄風雨
劣容童豎入.恐觸蛟龍怒
凜乎不可留.長嘯出巖戶
