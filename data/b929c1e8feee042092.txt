幾年丹霄上.出入金華省.暫別萬年枝.看花桂陽嶺.
南方足奇樹.公府成佳境.綠陰交廣除.明豔透蕭屏.
雨餘人吏散.燕語簾櫳靜.懿此含曉芳.翛然忘簿領.
紫茸垂組縷.金縷攢鋒穎.露溽暗傳香.風輕徐就影.
苒弱多意思.從容占光景.得地在侯家.移根近仙井.
開尊好凝睇.倚瑟仍回頸.遊蜂駐彩冠.舞鶴迷煙頂.
興生紅藥後.愛與甘棠並.不學夭桃姿.浮榮在俄頃.
