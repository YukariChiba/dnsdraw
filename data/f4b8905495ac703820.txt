有物吞食月輪盡.鳳翥龍驤紫光隠
雨前已見纖雲從.雪意猶在渾淪中
忽带天香墮吾篋.自有同幹欣相逢
寄向仙廬引飛瀑.一簇蠅聲急須腹
禪翁初起宴坐間.接見陶公方解顔
頤指長鬚運金碾.未白眉毛且須轉
爲我對啜延高談.亦使色味超塵凡
破悶通靈此何取.兩腋風生豈須御
昔云木馬能嘶風.今看茶龍解行雨
