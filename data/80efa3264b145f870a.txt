君不見功名欲致硯磨鐡.桑公人間駒汗血
五季干戈爭奪中.低摧幾不保臣節
又不見相如賦工合騷雅.九重偶有賞音者
及見但爲上林令.斷國反在淄川下
長笑兩事俱外物.自憐不是封侯骨
獨愛華亭百袖師.小艇横蓑一竿竹
久住湘江諳水脉.掲蓬慣看湘西月
聞道公眠畫戟叢.相尋長恨城闉隔
去年卜居城北地.客心每有悲笳碎
慚愧詩筒走老兵.病眼那容見新制
老來情緒那忍說.夙瘴乘之覺疲薾
此生夢幻姑置之.半掩殘經香篆滅
湘中清境享已飫.湘山多情慰心素
年來更欲學睦州.古寺閉門工織屨
