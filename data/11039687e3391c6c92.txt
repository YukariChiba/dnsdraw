一器集百蚋.分寸爭營營
醉鄉有太古.長年樂昇平
尚不知揖讓.固應無戰爭
吾嘗涉其境.信美不可名
遺我度世方.南遊釀滄溟
蟠桃以供核.釣鯨爲之羹
小醉五百年.大醉三千齡
俟其變桑田.翩然却歸耕
我耕不藝秫.還以供瓶罌
哀哉彼衆狂.何不促我行
汝行未宜遠.小駐中山程
中山有神醪.千日醉不醒
三十六番醉.亦足了汝生
