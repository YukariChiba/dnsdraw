吾與子所居.相去二百里
建昌吾之鄰.其實同郡耳
已久聞姓名.不專爲科第
論心雖所共.舉足若相避
只今緣檄來.車柄初各指
去矣信所之.偶然集於此
相聞始相逢.同調更同事
談諧出肺肝.議論到骨髓
首遺垂蓋篇.至以馬班比
愛我豈不深.恐非切磋意
麻姑山氣偏.土物半仙劑
枸杞雜黄精.猶未窮厥美
清淑之所鍾.一代文章士
翹翹南豐曾.挺挺旴江李
豈獨華江西.往往國之瑞
誰其繼此公.或者屬吾子
更傾胸次高.莫道華端是
