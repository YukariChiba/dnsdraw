三皇不書.五帝不紀.有聖有神.風銷日已.何教何師.
成天造地.不昏不圯.言得非排.文得聖齒.表表如見者.
嗚呼.貞觀多籲.永徽多俞.廷日發論.殿日發謨.
牙孽不作.鳥鼠不除.論出不蓋.謨行不紆.楹然史臣.
不梏爾智.不息我愚.執言直注.史文直敷.
故得粲粲朝典.落落廷謇.聖牘既多.堯風不淺.
頌編坦軸.君出臣顯.若儼見旒.若俯見冕.無閑殿曠廷.
暨乎後相圖身.天子專問.我獨以言.史不得近.
丘明見嫌.倚相在擯.秉筆如今.隨班不進.班退史歸.
炯哉時皇.言必成章.德宣五帝.道奧三皇.如何翌臣.
垣私藩已.遠史廋唐.俾德音嘉訪.默縮暗亡.咽典噤法.
謂乎殿空扆逸.朝懵廷荒.不知奸蔽.文失汪洋.
有貞觀業.有永徽綱.亦匿匪見.亦寢匪彰.賴有後臣.
乃具前欺.大陳不敬.曰逐史之喻.請以物並.
且十夫樹楊.一夫欲競.栽既未牢.摒豈能盛.帝業似栽.
不傳親問.不寫密諍.孰示來朝.以光神政.
由是天呼震吸.征奔召急.史題筆來.叱廷而入.
端耳抗目.不撝不挹.獬豸側頭.螭虯擺濕.握管絕怡.
大何不顯.細何不明.語未絕緒.史已錄成.謂之何書.
方之我後.錄裏書分.錄有君法.書有君文.君法君文.
君劬臣勞.上討下述.惟勤惟明.在聖政紀出.至德何比.
有道有謨.在聖政紀書.一體列秩.同力翼戴.祈福去邪.
不偷不蓋.在聖政紀載.諒夫.總斯不朽.可懸魏闕.
愚得是言.非訕非伐.實謂醫臣渾沌.開君日月.
妖物雰死.天文光發.惟我之有頌兮.奚斯躍而董狐蹶.
