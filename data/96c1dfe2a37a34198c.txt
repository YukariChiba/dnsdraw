憶昔與胡子.戲娛西城幽
放斥僕與馬.獨身步田疇
牛豎歌我旁.聽之爲久留
一接田父語.嘆之勝王侯
追逐恨不恣.暮歸輒懷愁
顧常輕千乘.只願足一丘
子時怪我少.好此寂寞遊
笙簧不入耳.又不甘醪羞
那知抱孤傷.罷頓不能遒
世味已鮮少.但餘野心稠
乖離今十年.班髮滿我頭
昔興亦略盡.食眠常百憂
每逢佳山水.欲往輒復休
方壯遂如此.况乃高春秋
