九秋天地香.贛産饒木犀
登高詣其巔.風健戲馬嘶
偷得一日閑.古錦奚奴携
秋陽閣霏雨.飛蓋換障泥
舉揚馬祖禪.拂摩老坡題
菊萸勸人飲.猛吞玉東西
凭闌視九州.莽蒼烟水低
如何昌黎翁.華嶺須縛梯
野性淡無嗜.所樂惟山溪
每羞名利區.得失爭蟲雞
意行契真趣.荒苔踏成蹊
嘉辰且盡歡.聚散或不齊
