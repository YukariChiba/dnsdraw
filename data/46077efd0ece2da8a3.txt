瘦馬踏亂山.盤折度村塢
處處花柳明.耕鋤徧壠畝
麥苗見膚寸.拳屈方出土
乃知去夏旱.布種坐遲暮
夏租竟如何.未免催迫苦
投鞭扣蕭寺.來謁張公墓
再拜拭淚行.疇昔感知遇
盛年厭紛華.騎鯨上天去
校讎三洞章.飛仙自儔侶
笑唾人間世.一品竟何補
世人患死生.未究死生故
是生本不滅.來往若寒暑
休矣勿復言.僧窗睡春雨
