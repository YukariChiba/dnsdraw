覩史何年宮.飛跨雙峨眉
又如聽經塔.湧出踞地維
不然鈞天人.來下觀闕隨
去年曾此游.入眼未始窺
西風一回首.峭峙凌煙霏
璇題翬萬椽.雕礎逾十圍
神速藐鬼工.莫知爲者誰
或曰金泉僧.短髮霜披披
信孚全吳地.幻此一段奇
胸中楚澤小.簷外吳天低
舉手斗可捫.縱脚雲可梯
江窮水屈折.港盡天畛畦
因知廣大量.不爲狹隘移
閣中優缽花.萬朵秋不萎
天子壽萬年.一年開一枝
