海甸平無際.突阜如踞虎
杉松閟巖壑.殿閣煥藻黼
老眼凌雲煙.吳會略可俯
昔遊恍如昨.歲月不勝數
老矣愜重來.病倦喜欲愈
况復偕賢彥.清罇侑歌舞
高談聞善謔.錦繡落英吐
籬菊粲佳節.山屐霽淫雨
蜀客萬里外.艱虞棘肺腑
摧頹已無氣.頼此作一鼓
却欲挽長江.快意洗天宇
且復置是事.秋風送歸櫓
