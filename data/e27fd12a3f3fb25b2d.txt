荒城日暮秋江長.䆉䅉野熟秋風香
青天茫茫不知處.扁舟卧入菰蒲鄉
波深浪靜魚鴨樂.遥林墮影同飛揚
平生見畫無此本.便欲默寫懸高堂
須臾雷雨漲深墨.漁戶悉閉收牛羊
篙人軟語似憐我.拗蓬蓋頭編蒿牀
此時殘怒尚什七.瀟灑幸爲清蚊蝱
無人靜覺物性出.蚯蚓草蟲歌晚凉
銅山乳竇青最遠.羞縮不似來時妝
但餘田鳥如匹練.雙雙飛點暗烟黄
山川一日幾變態.人事百年安可常
停舟起問魚酒戶.此地幾年成戰場
虹梁羽化新起廢.白骨無數埋前岡
惆悵令人百憂起.飲客正酣歌發狂
坐中悲樂誰竟是.歸來玉兔摇滄浪
