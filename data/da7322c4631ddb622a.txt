長安二月春風裏.馬似遊龍車似水
青鞋久慣踏江沙.黄帽豈堪隨馬尾
梁王舊築黄金臺.臺荒草滿誰復來
雲中羽蓋去不反.坡底菊苗寒欲開
老僧相對話鄉井.童子瀹苗分乳杯
爲言諸老有遺跡.細尋石刻摩蒼苔
春風無情固相似.倦客逢春還少味
籬邊踏雪憶故年.渡口呼船夢千里
人生萬事要隨緣.到處一身俱偶然
林間春動有佳興.更攜官焙來同煎
