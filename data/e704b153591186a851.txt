播穀子.播穀子.爾休苦苦催春耕
勸農使者無一語.嗟爾聒聒知誰聽
提葫蘆.提葫蘆.荒年有酒無人酤
先生年來亦不飲.花前愧爾情渠渠
杜鵑流血思歸去.百舌從來巧言語
紛紛隨意作春聲.夢入鈞天聽韶濩
先生避俗厭煩喧.竹底誅茆甞閉户
蒼苔滿徑人迹稀.嗟子胡爲肯同住
聲名盡道男子事.窗下誰知讀書苦
燈花落也作罷休.早取商量君聽取
