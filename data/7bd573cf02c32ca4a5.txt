春日長.長安貴游踏春陽
游龍八尺黄金裝.狎客沈宋交金張
真珠結屋貝作堂.錦裀七十二鴛鴦
吳姬趙女羅絲篁.熊蟠豹胎桂爲漿
主客一飲累百觴.幃風幕日綺繡香
白晝銅盤飛蠟光.行樂未足光陰忙
恨無長繩繫扶桑.何曾得知春日長
山中腐儒鬢欲霜.蝸牛廬中獅子床
二十七種飯瘦郎.過午一枕無何鄉
起來煎茶竹風凉.半絲不掛萬慮忘
從渠門外塵如馬.落絮遊絲相枕藉
斜陽窗戶一編書.日長只在茅簷下
