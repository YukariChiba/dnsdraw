化人謁帝遊清都.俯視宫室如積蘇
那知神仙隱朝市.雲窗霧閣在一壺
古來志士守環堵.宅彌萬里乾坤俱
君今官冷百僚底.世人未識文於菟
故營容膝尺度足.卷藏風月吞江湖
客卿筆墨共游戲.維摩牀坐同跏趺
鈎簾終日屏塵事.卧聽秋雨鳴菰蒲
伊余想像未得往.一讀妙語清而腴
遙知坐穩肉生髀.滿壁但掛歸來圖
功名富貴會相迫.恐此骨相山林無
平泉綠野看他日.莫忘築室愚溪愚
