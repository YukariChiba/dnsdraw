先生古肝脾.久恨不得識
唯聞公卿家.要作門下客
千載卞和淚.爭磨薦書墨
姓名落四海.履雜車馬迹
塵埃十年衣.幾度改顔色
紛紛九衢中.拭眼見珪璧
敝褐埋衆人.胸肺無丈尺
從來饑渴心.既見轉不釋
斗酒聽語論.今古吐白黑
秋入汴柳枝.買馬欲西適
虜方豺狼驕.似漢子弟國
予知弱諸侯.必得主父策
