昔帝龍驤後.因池大此宮
蕭笳疊終日.旌仗展無窮
繪塑神靈集.飛潛爪角雄
陰軒常隱霧.暗堵亦含風
巨盜來移國.天王遽避戎
蒼黄狩巴蜀.倏忽陷河潼
閣殿回看遠.塵氛久見蒙
歸來故基在.不與往時同
疊瓦煙間碧.新蕖露下紅
波春蕩初月.沙晚發悲鴻
世變今無復.人愁杳莫終
樹穿瑶甃裂.碑碎玉樓空
九曲皆遺石.諸王祗斷蓬
興亡何足問.一一夕陽中
