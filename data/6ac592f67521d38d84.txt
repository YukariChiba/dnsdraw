珠宮何岧嶢.前江後層嶂
開山者何人.蕭梁山中相
竊惟經營初.豈曰此幽賞
地靈宜仙事.境寂銷俗相
既積惜水功.帝命使瀛丈
手泥燒丹竈.歲久化黄壤
石突古殿出.磵循陰廊響
道人如修靜.我豈陶官長
偶結清凈緣.下榻稅塵鞅
夜報前溪漁.命酒將鱠享
撐篷待月來.架槳乘潮上
秋高氣凄澹.清極思超敞
暫廢一夕眠.庶蒙列真奬
