君虞興聖孫.詩律早專美
樂府度新聲.宮酺奉天子
鮮風獵蘭苕.華月濯桃李
獨有連眉郎.才稱劣相比
頗聞竹窗句.流落綺紈耳
吏曹久失調.幕府感恩起
從軍五十篇.王粲慙率爾
胡沙動霜草.開卷得千里
騫翔大蓬拜.轉顧觸排毀
晚升八座崇.謝事知所止
高文茂支庶.埋滅長已矣
斯人今不亡.正頼數番紙
咄嗟齒踰壯.日就無聞恥
勉哉課謠吟.請自田居始
