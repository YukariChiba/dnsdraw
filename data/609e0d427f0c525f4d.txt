龜城去江.邈在一隅
我家龜舫.亦足軒渠
草耕木茹.瓮牖蓬樞
有客二人.寔邀望舒
長鬚之奴.玉川之廬
何必仙去.方丈蓬壺
何必校書.起居何如
無禍爲福.徐行當車
我乎誰交.誰乎我徒
春蛙嘈雜.夏木扶疏
大盗遽起.山摧海枯
我焚其巢.將焉適歟
善刀而藏.爲之踟蹰
望我故處.宛其在塗
我友云亡.云誰與娛
願洗甲兵.肉四海臞
奠我新宅.以飽三餘
