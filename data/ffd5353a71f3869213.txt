宦情魯酒薄.自意能久醒
窮年太常齋.那得有夙酲
將身侣記室.碧鸛趨華楹
誤倒名卿屣.目光如許青
中臺獨稱妙.九棘舊飛英
徊翔舜巖廊.飽見重瞳明
苦營便蕃歸.尚顧昔管寧
人言猶龍孫.去就一羽輕
新軒事隱几.大勝安期生
綠篠靜娟娟.徙倚驚流鶯
翠荷亂田田.小盎搖清泠
欲留妨召節.趣起料繁纓
