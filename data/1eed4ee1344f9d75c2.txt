池色淨天碧.水涼雨淒淒.快風從東南.荷葉翻向西.
性本愛魚鳥.未能返岩溪.中歲徇微官.遂令心賞睽.
及茲佐山郡.不異尋幽棲.小吏趨竹徑.訟庭侵藥畦.
胡塵暗河洛.二陝震鼓鼙.故人佐戎軒.逸翮淩雲霓.
行軍在函穀.兩度聞鶯啼.相看紅旗下.飲酒白日低.
聞君欲朝天.駟馬臨道嘶.仰望浮與沉.忽如雲與泥.
夜眠驛樓月.曉發關城雞.惆悵西郊暮.鄉書對君題.
