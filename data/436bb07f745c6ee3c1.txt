會稽太守垂金魚.玉杯宴客離京都
曾騎天馬出沙漠.萬里行冰渡河朔
歸來却厭承明廬.欲學鴟夷蹈寥廓
三吳風物故鄉關.人望旌旗何日還
壺漿勞問有耆老.杖策登臨知舊山
清江一水分吳越.越山岧嶢更孤絕
禹穴烟霞翠不收.往往雲中見仙闕
秋風剡溪生早凉.鑑湖一夜飛清霜
綵舟繫纜浣紗石.綺筵應得調笙篁
此時詩興誰能禦.照耀驪珠月宮吐
祇恐彤庭急詔催.桃源不許長爲主
都門疏雨柳輕明.送客蕭蕭千馬鳴
須臾畫鷁東飛去.欻見淮山天外青
