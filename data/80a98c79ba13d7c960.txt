黄籬抱中實.紫苞發外彩
寄蹤蜂窠垂.藏頭蝟皮隘
詎堪鼯鼠竊.更復猿猱采
心憐使民畏.時須徇兒愛
荆山破金璞.驪珠掩微纇
縝密文自保.滋味身乃碎
筠籠貢厥珍.不在柤梨外
羅籩加其儀.顧與菱芡對
易飽屏膏肉.餘功益肝肺
懸風當令堅.致濕忍使敗
晉地棗非偶.宣城蜜佳配
誰知麝香囊.可居天下最
