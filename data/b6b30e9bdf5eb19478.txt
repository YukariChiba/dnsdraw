截竹爲杖瘦且輕.石堅竹破誤汝行
削木爲杖輕且好.道遠木折恐不到
閩君鐵杖七尺長.色如黑蛇氣如霜
提携但恐汝無力.撞堅過嶮安能傷
柳公雖老尚强健.閉門却掃不復將
知公足力無險阻.憐公未有登山侶
回生四海惟一身.袖中長劍爲兩人
洞庭漫天不覺過.半酣起舞驚鬼神
願公此杖亦如此.適意遨遊日千里
歸來倚壁示時人.海外蒼茫空自記
