大圓庵中亦何有.但有草座枯藤枝
朝來壁間亦圖畫.何從貌此寧馨兒
髮光抹漆膚琢玉.坐睡俛然方拄頤
當時兩脚不肯舉.今雖有口如當時
知誰逸想寓此意.必也高人非畫師
我遭俗瞋坐多語.坐客厭處終不疑
興來曳杖出門去.路窮回反無澗谿
見之心怍有愧色.君以贈我聊鍼之
亦知褊心當服韋.命車何必先鋒爲
從今靖然痛堅捍.正恐習氣時决隄
細看忽憶孔北海.曾讀曹瞞禁酒詞
