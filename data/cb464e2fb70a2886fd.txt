有雪有雪何不時.號令無乃乖其宜
玄冥失職變常燠.草木不黄流不澌
羣蟄開張動平陸.廣野宮闕騰蛟螭
方今春王布仁政.育養萬物如嬰兒
爾何干職助陰沴.致使造物無威儀
四序平分佐天吏.物色消長隨指揮
元綱既絕亂箕斗.五行顛倒盈縮虧
安得調元按天步.太微受事三光齊
璇璣不愆四七正.時歌玉燭滋黔黎
爾之不職有常律.司辰執僇歸攝提
願得唐虞二八一十六相佐天子.雷風時至無錯迷
