衆星若銀礫.老桂卧海底
中夜熱不解.病叟推枕起
悲蟲號草根.孤螢照野水
樹頭風急生.喘汗真一洗
追憶總角初.學古頗自喜
祝身願耆老.常恐抱志死
豈知才術疏.空自凋髮齒
功名永無期.祿不飽妻子
歸耕力又憊.得粟半糠秕
詩書不可頼.如倚折足几
大兒逾六十.逐食走千里
路途况艱梗.累月書一紙
豈不念歸省.屢請輒見柅
幸吾未極衰.汝行姑少止
