荒林梟獨嘯.野水鵝群鳴
我坐蓬窗下.答以讀書聲
悲哉白髮翁.世事已飽更
一身不自恤.憂國涕縱横
永懷天寶末.李郭出治兵
河北雖未下.要是復兩京
三千同德士.百萬羽林營
歲周一甲子.不見胡塵清
賊酋實孱王.賊將非人英
如何失此時.坐待奸雄生
我死骨即朽.靑史亦無名
此詩倘不作.丹心尚誰明
