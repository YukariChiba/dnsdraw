雲昏水奔流.天水漭相圍.三江滅無口.其誰識涯圻.
暮宿投民村.高處水半扉.犬雞俱上屋.不復走與飛.
篙舟入其家.暝聞屋中唏.問知歲常然.哀此為生微.
海風吹寒晴.波揚眾星輝.仰視北斗高.不知路所歸.
舟行忘故道.屈曲高林間.林間無所有.奔流但潺潺.
嗟我亦拙謀.致身落南蠻.茫然失所詣.無路何能還.
