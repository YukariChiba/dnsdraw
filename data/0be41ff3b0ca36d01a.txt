昭德文公百孫子.存者風流今尚幾
封胡羯末定可人.往往髙吟笑侯喜
自期不解世俗書.肯學持竿釣溫水
江國蕭條一郡丞.萬事得君無不理
窗間五老亦多情.點綴青天一張紙
庾樓明月清宵起.夜夜柴桑空故里
黄壚日日曲江頭.曲聲日日關山裏
使君勿厭簿書煩.解有哀猿醒俗耳
詩中能事了幾人.智有三公力任鄙
鄭翁老自愛詩情.餘事紛紛不挂齒
一篇長韻十四詞.付與鵾弦作桃李
我於此事亦何有.盛事與翁傳不朽
搖瞻小隊到柴桑.采采黄花薦清酒
