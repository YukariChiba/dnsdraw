士以仕爲業.野處無所耕
近世所大患.苟進頹厥聲
蘇子佩六印.相國不爲榮
坐乏二頃田.此事誤平生
廓然天壤間.一犁早經營
春夏刈麻麥.秋冬穫稻粳
蓋頭有把茅.餬口有杯羹
豈肯拾此去.垂涎公與卿
不遇湯先主.伊葛亦何成
聘顧不至三.寧爲畎畝氓
駟馬高車間.一跌足可驚
豈如牛背上.穩卧無欹傾
調鼎與荷鋤.心手自權衡
我有一飽資.去就萬事輕
