李氏小房何必廬.顔氏心齋自有書
吾衰久矣不復夢.子歸求之師有餘
千春杏花開闕里.萬代風聲吟舞雩
靜聽猶聞喚回也.驚起不覺呼參乎
茫茫空裏撮不得.歷歷箇中殊不疎
一點外皆閒事業.三聲中有大工夫
莫欺山東老王質.撥醒江南窮戴漁
若逢有眼但舉似.漫敲此骨真何如
能于靈府鑽三寸.敢許孟門增一徒
清風各自在何處.明月相看元不孤
他還見汝不見汝.定是故吾非故吾
