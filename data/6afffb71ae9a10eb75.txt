夏雲凉生土囊口.周鼎湯盤見科斗
清風古氣滿眼前.乃是戶曹報章還
只今書生無此語.已在貞元元和間
一夫鄂鄂獨無望.千夫唯唯皆論賞
野人泣血漫相明.和氏之璧無連城
參軍拄笏看雲氣.此中安知枯與榮
我夢浮天波萬里.扁舟去作鴟夷子
兩士風流對酒樽.四無人聲鳥語喜
夢回擾擾仍世間.心如傷弓怯虛彈
不堪市井逐乾沒.且願朋舊相追攀
寄聲小掾篤行李.落日東面空雲山
