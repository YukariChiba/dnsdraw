人言禮起於太一.吾言禮止於皇極
强名皇極體何如.卓然萬象中間立
流年鼎鼎三十餘.古人有立君可無
克己未追顔所復.過庭猶學鯉之趨
五禮同歸一中爾.何當中立而不倚
膰肉無來孔子行.皮冠不設虞人止
區區行止未足輕.擴充更可輕死生
黄壚在前始易簀.白刃垂下猶結纓
一有所立百無抗.砥柱中當拍天浪
千古不磨立齋名.泰山北斗在頭上
