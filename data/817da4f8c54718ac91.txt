初出高沙門.輕舫遶城樓
一水何曲折.百年此綢繆
北望渺無際.飛鳥翔平疇
寒蕪入荒落.日薄行人愁
行行行湖曲.萬頃涵清秋
大風吹檣倒.如盪彭蠡舟
欲寄故鄉淚.使入長江流
篙人爲我言.此水通淮頭
前與黄河合.同作滄海漚
踟躕忽失意.拭淚淚不收
吳會日已遠.回首重悠悠
馳驅梁趙郊.壯士何離憂
吾道久矣東.陸沈古神州
我今戴南冠.何異有北投
不能裂肝腦.直氣摩斗牛
但願光岳合.休明復商周
不使殊方魄.終爲異物羞
