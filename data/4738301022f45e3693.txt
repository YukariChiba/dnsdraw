記得謝家詩.清和即此時.白居易
餘花數種在.密葉幾重垂.裴度
芳謝人人惜.陰成處處宜.劉禹錫
水萍爭點綴.梁燕共追隨.行式
亂蝶憐疏蕊.殘鶯戀好枝.張籍
草香殊未歇.雲勢漸多奇.白居易
單服初寧體.新篁已出籬.裴度
與春為別近.覺日轉行遲.劉禹錫
繞樹風光少.侵階苔蘚滋.行式
惟思奉歡樂.長得在西池.張籍
