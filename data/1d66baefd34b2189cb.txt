南方久不雨.旱氣日益酷
起視夜何其.星斗燦滿目
朝雲藹空濛.暮雨思霢霂
雷師方鞭車.風伯忽舞纛
百神各顛倒.誰爲調玉燭
兩宫方蒙塵.百執被驅逐
萬里沙漠行.長征犯三伏
懸知臣子心.北望眢兩目
願興膚寸雲.朝隮暮滲漉
天公倘悔禍.何止望一熟
皇輿既言歸.壤地亦旋復
誰當挽天河.下洗憂憤辱
