迢迢秋夜長.娟娟霜月明
隠几觀萬變.頫仰周八紘
人間厭謫墮.翳鳳騎長鯨
寥天排雲征.高步撫流星
羣僊羅道周.有若相逢迎
旌羽絢虹蜺.環珮鏘葱珩
問我來何遲.携手上玉京
陛級扣靈瑣.班聯簉紫庭
綠章奏封事.清問殊哀矜
飲之以雲腴.錫之以瓊英
下拜亟登受.倏然雲霧興
杳不知其所.變化無留形
俄頃雙青鸞.銜牋報歸程
望舒肅前驅.徒御了不驚
歸時夜未央.仰視河漢橫
天風西南來.隠隠笙竽聲
鈞天認帝所.昨夢愴難成
