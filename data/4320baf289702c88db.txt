人生風波間.觸事喜乖隔
前君還里中.王事有程格
歡言不一再.歸馬已在軛
相期高陽秋.叢菊手共摘
惟時家多虞.伯氏遭遠謫
蒼黄走國門.下馬拜顔色
孤舟千日宿.離思日侵迫
還家問生事.未免煩計畫
自念非世器.身以閑爲職
不能高奮飛.有類籠中翮
清霜落衆木.諸嶺應更碧
行當脫身去.爛醉松下石
