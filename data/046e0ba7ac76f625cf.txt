斛嶺寨.行雲際.下視長江入地底
汲江登嶺行三里.躋扳峻險爲艱爾
將率居民幾半千.度歲終年苦無水
爰自慶歴達元符.循舊安常誰擬議
元符太守何公賢.愛民慮事誠而至.以爲山頂流泉鮮其事
吾觀古人行師動萬億.所至豈必皆平地
軍必有井井未達.將渇不敢聞衆耳
陰陽者流.以水照星
星之所聚.泉所委行
行浚鑿三日.遇泉井成矣
乃今三井如鼎趾.豈特當年負瓶操綆.僕僕往還之人爲慰喜
吾欲後之人.知井所以起.敬守前功無委圯
必使甃砌長如今日之清泚.萬萬斯年施何已.故作此歌勒諸斛嶺之市
