惟吾始生朝.汝祖五十八
甫及賈誼少.祖易大夫簀
懷綳至不天.能有幾歲月
不得著斑衣.惨惨意常缺
吾如汝祖年.汝已雙髻茁
似我蒲伏歲.汝方事紳笏
我更得祖壽.尚有十年活
汝之事親日.加我一陪闊
其如父與子.灾福勢相軋
災勝福力微.萬罪如箭發
向非天地恩.誰肉兩軀骨
後效皆渺茫.前愆正磨刮
今茲各天涯.瘴水東西隔
汝作飛雲感.我類寸腸割
天之加汝者.如與復如奪
每見榴花紅.爲汝惜時節
手持祝生香.自向爐中熱
但願早團欒.盤餐共粗糲
將此離别數.造物爲除豁
小寬寒暑期.未作枯木折
