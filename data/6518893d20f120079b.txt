十五事文翰.大兒輕孔融.長裾游邸第.笑傲五侯中.
諫獵一朝寢.論邊素未工.蹉跎潘鬢至.蹭蹬阮途窮.
貸布憐寧與.無金命未通.王陵固似戇.郭最遂非雄.
斂板辭群彥.回車訪老農.詠詩懷洛下.送客憶山東.
沈病魂神濁.清齋思慮空.羸將衛玠比.冷共鄴侯同.
草舍才遮雨.荊窗不礙風.梨教通子守.酒是遠師供.
捫虱欣時泰.迎貓達歲豐.原門唯有席.井飲但加蔥.
少壯矜齊德.高年覺宋聾.寓書先論懶.讀易反求蒙.
昔慕能鳴雁.今憐半死桐.秉心猶似矢.搔首忽如蓬.
赤葉翻藤架.黃花蓋菊叢.聊將呈匠伯.今已學愚公.
