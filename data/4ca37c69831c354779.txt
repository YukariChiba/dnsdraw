闔閭城南荒之丘.昔誰葬者孫豫州
久無過客爲下馬.時有牧童來放牛
居然珍寶出光怪.識者夜見蹤其由
玉環金碗到城市.土花不蝕餘千秋
州家廉問亟封守.賊曹掩骼窮姦偷
已知其中有可欲.亦恐未免無窮憂
當時義師奮四海.少日已無袁與劉
英雄異世凜如在.暴露無乃爲神羞
人生浮脆無可料.螻蟻烏鳶從所求
高陵勸爾一杯酒.自古南山能錮不
