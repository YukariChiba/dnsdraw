谽谺土門口.突兀太行頂
豈惟團紫雲.實自俯倒景
剛風被草木.真氣入苕穎
舊聞人銜芝.生此羊腸嶺
纖攕虎豹鬣.蹙縮龍蛇癭
蠶頭試小嚼.龜息變方騁
矧予明真子.已造浮玉境
清宵月掛戶.半夜珠落井
灰心寧復然.汗喘久已靜
東坡猶故目.北藥致遺秉
欲持三椏根.往侑九轉鼎
爲子置齒頰.豈不賢酒茗
