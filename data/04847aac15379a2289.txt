長淮渺渺煙蒼蒼.扁舟初脫隋渠黄
平生見此爲開眼.况復乞身還故鄉
嗟余涉世誠已拙.徑步不虞機穽設
空餘方寸炳如丹.北望此時心欲折
楚天清曉作輕寒.黄蘆着霜聲正乾
川迴金碧隱窣堵.風遠鍾磬聞龜山
櫓聲嘔軋歸何處.笑指江臯尋舊路
松菊荒蕪欲自鉏.盗賊顛翻非所懼
蟹螯菊蘂風味遒.且須爲盡黄金舟
世間種種如夢電.此物能消萬古愁
