男子宜讀書.讀書須五車
紙腐唇自裂.豈爲刳心魚
吾子少年時.青雲得意初
英華發清端.賦筆凌相如
自試文石陛.竚召承明廬
孝隠二十年.復與志利疏
軒裳不掛眼.鐘鼓悅爰居
歸來邃經堂.志惟與道俱
架上數萬卷.偃仰時卷舒
使彼夙昔人.微言幸發攄
春洲生蘭苕.寒溪脫紅蕖
逍遙適所願.未可詠歸歟
上方宵旰暇.夜殿誦子虛
