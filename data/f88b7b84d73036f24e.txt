閉門却埽未足高.遇酒輒醉豈其豪
窮山終歲擁書坐.澗谷曷日興雲濤
浮沉非工俗子惡.只與筆硯爲朋曹
流年侵尋路婉娩.鏡裏已復驚蒼毛
作爲文章世不用.似對婦女論鈐韜
欲陳肝膽自薦進.恐類衆蟻觀連鼇
嘗聞聲氣有求應.此日寂寞誰相遭
當歌無和亦已矣.豈意或有憐悲嗸
陳侯嵩丘降靈士.傳世事業師夔皋
有官未得斷國論.昭代尚把浮名逃
陔蘭芳香月桂老.靜卧感古成憂忉
題詩遠寄巧及我.稍比陳敵輕兵撩
龐涓疏軟孫臏銳.勝負不待明占招
惟當釋耒往共飲.不必皎潔分桀堯
