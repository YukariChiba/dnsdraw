中宸夜駐飛廉轡.東闕朝迎綠錯篇
祇建寶宫朝睟象.載崇金閣奉真銓
高侔紫極威神異.迥據柔靈勝勢宣
矗矗端平規景叶.煌煌豐麗聖功全
承隅陽馬層雲隔.鳴磬花臺曉色先
别笈籙緘龍印字.清壇香奏鵲鑪煙
流泉灌注通河漢.列館回環接洞天
玉籟琅璈鸞競舞.蘂書金簡鶴爭傳
采梁虹指祺祥集.銀榜星分慶賞延
永鎮帝居資曼壽.五城奚取漢迎年
