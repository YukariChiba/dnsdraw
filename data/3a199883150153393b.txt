窗外寒雞天欲曙.香印成灰.坐起渾無緒.
庭際高梧凝宿霧.捲簾雙鵲驚飛去.
屏上羅衣閑繡縷.一晌關情.憶遍江南路.
夜夜夢魂休謾語.已知前事無情處.
蕭索清秋珠淚墜.枕簟微涼.輾轉渾無寐.
殘酒欲醒中夜起.月明如練天如水.
階下寒聲啼絡緯.庭樹金風.悄悄重門閉.
可惜舊歡攜手地.思量一夕成憔悴.
幾度鳳樓同飲宴.此夕相逢.卻勝當時見.
低語前歡頻轉面.雙眉斂恨春山遠.
蠟燭淚流羌笛怨.偷整羅衣.欲唱情猶懶.
醉裏不辭金爵滿.陽關一曲腸千斷.
幾日行雲何處去.忘了歸來.不道春將暮.
百草千花寒食路.香車系在誰家樹.
淚眼倚樓頻獨語.雙燕飛來.陌上相逢否.
撩亂春愁如柳絮.悠悠夢裏無尋處.
六曲闌幹偎碧樹.楊柳風輕.展盡黃金縷.
誰把鈿箏移玉柱.穿簾海燕雙飛去.
滿眼遊絲兼落絮.紅杏開時.一霎清明雨.
濃醉覺來鶯亂語.驚殘好夢無尋處.
誰道閒情拋棄久.每到春來.惆悵還依舊.
日日花前常病酒.不辭鏡裏朱顏瘦.
河畔青蕪堤上柳.為問新愁.何事年年有.
獨立小樓風滿袖.平林新月人歸後.
