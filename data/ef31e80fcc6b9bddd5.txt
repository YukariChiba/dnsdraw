矗矗拂星榆.崢嶸與衆殊
精靈奔昴宿.神異載河圖
捧日光先及.參天禮不趣
綠蘿供組綬.清籟獻笙竽
洩雨遥霑華.堆嵐下照蒲
僧窗分未足.郡閣占應俱
漠漠雲交袂.霏霏雪映鬚
巨靈羞用壯.玉女願爲奴
磊落工難畫.參差德不孤
兒孫溪石小.几杖澗松枯
洞鄙三茅隠.山嫌四皓逋
分形皆自立.倒影要誰扶
將數慚同漢.臣名合贊虞
嵩峰真樹黨.天柱太無徒
安得隨人意.移將近帝都
吾君南面處.萬歲一齊呼
