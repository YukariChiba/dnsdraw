焚魚共酌田家醴.歡酣遞嘯凉風起
子諳懶叔故相携.指點村南聊縱履
行行林影摇參差.拄杖扶我長過眉
幽尋極眺不知倦.路轉石角時鈎衣
泉聲入耳淙琤玉.何許泠泠砧杵續
悠然發興見南山.林壑盤紆如岳麓
喧卑迥隔區中緣.况復華月升東邊
明凝苔露正皎皎.浄映石瀨彌娟娟
方欣清景多幽事.揚煇莫遣浮雲蔽
絕憐螢影巧自持.却厭蛙讙苦無謂
歸來阿朗傍隅趨.示我長吟意有餘
明宵有月更相就.還看玉輪遊舞雲
