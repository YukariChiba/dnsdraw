挂梁龍骨經時蟄.井井黄雲秋已及
十日不雨民未急.使君日膳長蔬湆
澄空颯颯雲霧入.饁婦休眠兒覓笠
村舂化出雲子粒.市上明朝升二十
農家語圃商語賈.恒願使君無疾苦
自今一飯吾腹果.健看將母從簫鼓
馮翊扶風天尺五.見說嚴陵在何所
詔書奪去萬舌吐.九重欲扣君門阻
棲鳥護巢駒戀皂.東人自視西人好
那知湛露漙秋草.春意平鋪無剩少
有客解事翻然笑.元祐治平諸故老.身要人扶功未了
誰知青絲絡馬橫門道.應笑江湖華髮早
