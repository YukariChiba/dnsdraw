仙經著靈藥.茲品上不刊
服之歲月久.衰羸反童顔
巖居有幽子.乘時劚蒼山
溪泉濯之潔.秋陽暴而乾
九蒸達晨夜.候火不敢安
持之落城市.誰復著眼看
富貴異所嗜.口腹窮甘酸
貧賤固不暇.錐刀乃其干
坐使至靈物.委棄同草菅
惟君沖曠士.敦然守高閒
食之易爲力.天和中自完
故以此爲饋.其容幾一簞
報我三百言.浩浩馳波瀾
何以喻珍重.如獲不死丹
方當煩燠時.把玩毛骨寒
他年靈氣成.與子驂雙鸞
