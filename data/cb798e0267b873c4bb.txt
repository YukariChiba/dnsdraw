炎暉十葉生太皇.即宋光武趙少康
皇穹柱折地無軸.再闢三極紀八荒
與天同仁自同壽.八十萬歲登九九
淳熙天子駕蒼龍.春王三朝領羣后
是時雪花曉尚飄.日華飛來雪即銷
玉巵灧海泛椒柏.寶冊錯錦凋瓊瑶
虞典漢儀照億世.可無鴻筆描天地
下帷窺園幾代孫.濃墨大書三萬字
點竄封禪典引辭.塗改皇武貞符詩
珠璣金玉槌作屑.鑄出夏鼎仍商彝
歧陽石鼓魚貫柳.浯溪石崖非好手
誰將臣陾中興慶壽篇.刻之玉版藏名山.何千萬年千萬年
