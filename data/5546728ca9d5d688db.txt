兩朱閣.南北相對起
借問何人家.貞元雙帝子
帝子吹簫雙得仙.五雲飄颻飛上天
第宅亭臺不將去.化爲佛寺在人間
妝閤伎樓何寂靜.柳似舞腰池似鏡
花落黃昏悄悄時.不聞歌吹聞鐘磬
寺門敕牓金字書.尼院佛庭寬有餘
青苔明月多閑地.比屋疲人無處居
憶昨平陽宅初置.吞幷平人幾家地
仙去雙雙作梵宮.漸恐人間盡爲寺
