虚堂隱几坐.忽忽若假寐
颯然清風來.頓爾爽昏思
新詩執在手.展讀過三四
初言少年弄篇翰.喜道白髪聊自戲
次驚老境今且迫.豈甘物役汩其志
輕視富貴如浮雲.極論窮通鈞一意
高談念平時.健句存遠記
請老愧襲常.先期乃吾事
君年纔知命.耳順予闕二
自此七星霜.投紱去朝市
是時取高篇.却託冥鴻寄
公方處要途.利達沛材智
見詩當不嗔.猶認舊書字
其來不待索.應亦念衰瘁
君年方如我今日.那肯抽簪餌芝术
庶幾得以警幽情.莫忘采真揮勁筆
