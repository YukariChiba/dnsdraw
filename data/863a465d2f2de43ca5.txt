我觀靖康初.塵氛蒙帝闕
君臣失上著.社稷幾危絕
君時沉布衣.抗疏何悲切
言聽豺狼誅.狐狸肝膽裂
鐵騎稍稍去.佞諛歸一轍
小臣更不容.排擯爭媒蘖
後來禍何如.欲語氣先噎
七年坐閉廢.口舌宜鉗結
技癢不復禁.囊封仍論列
朝廷果召還.愛士如饑渇
魏闕心久馳.行色安可遏
江山阻且長.忠信自平達
露肘見天子.首薦經綸說
邦榮身亦榮.無愧古明哲
