三后威靈遠.層巒棟宇興
衣冠漢原廟.歌舞魏西陵
日月融光盛.山河王氣增
叢楹琢文石.連網絡朱繩
碧瓦寒鋪玉.重欄瑩鏤冰
粹儀神霧擁.法衮繡龍升
星斗羅容衛.軒墀侍股肱
宸蹤耀璇牓.瑞羽集觚稜
閟殿深珠箔.雕垣界綺縢
笙從緱嶺咽.雲傍帝鄉凝
龜組恭來詣.貂璫肅奉承
欲知歸厚意.孝德自烝烝
