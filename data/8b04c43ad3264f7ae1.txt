蜀土茶稱盛.蒙山味獨珍
靈根託高頂.勝地發先春
幾樹初驚暖.群籃競摘新
蒼條尋暗粒.紫萼落輕鱗
的皪香瓊碎.䰐鬖綠蠆勻
慢烘防熾炭.重碾敵輕塵
無錫泉來蜀.乾崤盞自秦
十分調雪粉.一啜咽雲津
沃睡迷無鬼.清吟健有神
冰霜疑入骨.羽翼要騰身
磊磊真賢宰.堂堂作主人
玉川喉吻澀.莫惜寄來頻
