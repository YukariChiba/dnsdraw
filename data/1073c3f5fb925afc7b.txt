暑卧午呀呷.蠲煩何所投
巖桂割辛芳.石蜜滋甘柔
沃以火鼎沸.閟之冰井幽
三日出深冪.明瓊盎黄流
冰火離坎類.意比秫麥繆
辛甘既兩適.不湎亦銷憂
中年苦內熱.歲願西風秋
寒凉犯所畏.發散資爾謀
時時以觴客.三獻不一酬
緬思湘纍語.啜醨終所羞
北斗酌此漿.違世聊遠遊
恐復迷吾往.僕悲道阻脩
淮南歸來些.憭慄令人愁
百壺無此餞.夙志慕林丘
寧懷小山感.不爲桂枝留
