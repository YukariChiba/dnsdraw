蘭香佩蘭人.弄蘭蘭江春.爾為蘭林秀.芳藻驚常倫.
燦燦鳳池裔.一毛今再新.竹花不給口.憔悴清湘濱.
一朝南溟飛.彩翮不可親.蒼梧雲水晚.離思空凝顰.
我亦縱煙棹.西浮彭蠡津.丈夫未虎變.落魄甘風塵.
大禹惜寸陰.況我無才身.流光銷道路.以此生嗟辛.
萬里闊分袂.相思杳難申.桂水秋更碧.寄書西上鱗.
