竹輿遶湖濱.宿露尚厭浥
徑到玉岑下.坐久客始集
起穿靈石山.萬松介而立
梅天氣清潤.空翠行可挹
古藤幾百年.枝蔓兩山及
見說春暮時.花紫光熠熠
直疑老潜虬.初起夜來蟄
俯翫歲寒泉.齒冷不敢吸
相將上龍泓.塵鞅謝羈馽
洞有靈獸居.臨深心岌岌
魚游明鏡中.巨浪無三級
寒苔載水去.萬頃潤原隰
濛濛山雨來.歸僕鳥飛急
野興殊未已.日昃不暇給
衝泥上湖船.雨陣遽奔襲
飄風將急點.回旋驚四入
中流益蕩兀.短蓬不當笠
停篙亦久之.怒勢不少戢
我徒方嘯歌.弗爲改豪習
但恥缾罍罄.莫問衣裳濕
