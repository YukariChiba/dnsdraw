君不見昔賢聲名渺雲邊.追慕茫茫千百載
東山遺墨不塵埃.南海碑辭尚光彩
是公胸懷冰鏡清.當時玉署厭殘更
惟餘清夢到古寺.因爲亭宇加修名
亭邊古洞可治易.何必竹溪師六逸
清音不斷山不磨.人間衮衮成今昔
徃日中都朋黨興.賢者皆思御李膺
元祐諫紙今最重.此亭返不蒙知音
我聞膠西黄樓賓主列.賦就價喧君弟轍
彼樓雖已陷幽都.名號猶爲人記別
