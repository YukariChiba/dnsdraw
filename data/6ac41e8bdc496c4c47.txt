老大於節物.真成風馬牛
出山赴嘉招.敝袍厠英游
簫鼓市井隘.綺羅人物稠
嫦娥亦飛來.餘光上簾鈎
使君民父母.謠頌布政優
牙旗錯綵繡.康衢看遨頭
夜氣燭光滿.春寒香霧浮
中興太平象.郡國皆魯鄒
豐年入醉鄉.頒白卧道周
遙知蒼龍闕.宴敞華萼樓
惟公班馬手.斯文擅風流
行歸侍嚴宸.玉堂聽更籌
獨憐衰病客.鬢毛蚤驚秋
頽然賓裾後.報德慙應劉
