踰年間生死.千里曠南北
家居無見期.況乃異鄉國
破盡裁縫衣.忘收遺翰墨
獨有纈紗幬.憑人遠攜得
施張合歡榻.展卷雙鴛翼
已矣長空虛.依然舊顏色
裴回將就寢.徙倚情何極
昔透香田田.今無魂惻惻
隙穿斜月照.燈背空床黑
達理強開懷.夢啼還過臆
平生貧寡歡.夭枉勞苦憶
我亦距幾時.胡爲自摧逼
燭蛾焰中舞.蠒蠶叢上織
燋爛各自求.他人顧何力
多離因苟合.惡影當務息
往事勿復言.將來幸前識
