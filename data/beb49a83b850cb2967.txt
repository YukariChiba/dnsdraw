吳邦憚暑如蜂蠆.河曲還遭長日曬
蔗漿金碗頼蠲煩.內託潛陰數爲敗
黄昏乍快風吹髮.驅拊蚊虻坐明發
青衫主簿氣如雲.茂陵無事悲消渴
茫洋河伯何爲者.兩涘無因辨牛馬
何生狂夢涸歸墟.喉舌湯湯未勞瀉
能來一嗽華池津.七椀清風立有神
更尋齒下微妙訣.遣君體適仍魂平
案頭白紙如堆雪.人事紛紛日將月
與君未遇尤四時.利害相磨生內熱
