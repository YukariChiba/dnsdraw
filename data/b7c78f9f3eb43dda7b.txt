羲農去我遠.醇風日以澆
遺經祕幽旨.千載空寥寥
濂洛導其源.百川始東朝
我生性顓蒙.望道彌堅高
鍼砭無良友.窮居困煩囂
東平曹叔子.妙年振英翹
古心默相契.一語神情超
高堂奏綠綺.長空激商飈
譚玄探要妙.力學耡虛驕
方期拾瑶草.歸袂何飄颻
淮水白浩浩.楚山青遥遥
相思意無盡.贈子一長謠
