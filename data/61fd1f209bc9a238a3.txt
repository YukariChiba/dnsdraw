野人藥瓢天下絕.全如渾金割如月
彪炳文章智使然.生成在我不在天
若言有物不繇物.何意中虛道性全
韋生能詩兼好異.獲此靈瓢遠相遺
仙侯玉帖人漫傳.若士青囊世何秘
一捧一開如見君.藥盛五色香氛氳
背上驪龍蟠不睡.張鱗擺頷生風雲
世人強知金丹道.默僊不成穢僊老
年少紛如陌上塵.不見吾瓢盡枯槁
聊將繫肘步何輕.便有三山孤鶴情
東方小兒乏此物.遂令僊籍獨無名
