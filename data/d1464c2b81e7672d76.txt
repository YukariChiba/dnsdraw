長安貧客食無魚.浩歌彈鋏歸來乎
主人聆歌知客意.酌酒買魚相與醉
一魚百金不可償.操刀作鱠揮雪霜
鱗分骨解珠玉光.舉盤引筯絲線長
楚飯彫胡香且潔.吳羮入口如沃雪
主歡賦詩客稱壽.裂簡搖毫落寒月
我亦羈旅秋蕭條.思鱸回首江漢遙
過門大嚼取快意.詠詩忘味如聞韶
君若乘風駕滄海.更鱠長鯨且相待
