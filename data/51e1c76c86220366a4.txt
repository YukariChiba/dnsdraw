王郎巧催花.妙語起槁枯
譬如返魂香.能使死者蘇
詩成花亦開.小草時卷舒
頗如風前柳.勝韻花中無
蓬齋姑射仙.不待折簡呼
芳姿倚醉玉.未用須人扶
自君作周旋.此德良不孤
移根始山中.一笑煩王都
坐令桃李花.淺俗皆凡夫
棐几滑以净.雲窗窈而虛
釅白奪寒雪.軟紅空九衢
我久離山中.問花今何如
殷勤培弱榦.何日課獠奴
於花苟得計.於我亦何愚
此意倘復遂.瘦地良可鋤
誦君種花句.撫卷長嗟吁
