臺省儀型舊.垣扉寵渥新
詞章關造化.論議藴經倫
去國悲風木.流年感隙塵
未教居鼎鼐.亦合上星辰
何自占雙使.從誰問大鈞
熊湘辰告入.牛斗夜光陳
禮樂須賢帥.湖山要主人
一言九重寤.八縣十州春
拾穗歌時熟.投醪味德醇
燕閒餘畫㦸.談笑且綸巾
早晚登黄閣.聲猷動紫宸
有儒嗟濩落.無路話邅迍
憶拜編書賜.祇憐負弩身
或疑千里馬.曾遇九方歅
北斗言瞻切.西山入夢頻
登臨冀軒豁.未敢歎輪囷
