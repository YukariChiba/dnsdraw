廬宮山下州.湓浦沙邊宅
宅北倚高岡.迢迢數千尺
上有青青竹.竹間多白石
茅亭居上頭.豁達門四闢
前楹卷簾箔.北牖施牀席
江風萬里來.吹我涼淅淅
日高公府歸.巾笏隨手擲
脫衣恣搔首.坐臥任所適
時傾一杯酒.曠望湖天夕
口詠獨酌謠.目送歸飛翮
慙無出塵操.未免折腰役
偶獲此閑居.謬似高人跡
