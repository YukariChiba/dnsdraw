乾坤包萬有.納納百囊罟
人位乎兩間.利與害爲禦
一氣貫四時.五風偕十雨
神龍以爲畜.擾御不予侮
河有背負圖.庭無漦流女
義理之不明.人情自疑沮
範圍吾職分.往往若違拒
同室操戈鋋.一身隔肺腑
帝王豢龍意.棄置那復取
四靈非不靈.有不得其所
生息之相吹.古今鎮如許
古人體天意.萬物我其主
蟲莫知於龍.拊循如士伍
今何故無人.亦足驗胸府
聲和鳳來儀.心平轡如組
矧伊人中瑞.治亂係嘿語
欲入而閉門.誰出不由戶
茲事闕人心.作詩附農圃
