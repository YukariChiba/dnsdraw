王郎英骨今已枯.風流聲名渾未除
結交斯人千載上.唯君執手同登車
平生愛竹遂成癖.竹間醉倒無人扶
今日君醒竹還醉.區區手植不暇餔
頗懷種柳陶尹令.更慕滋蘭屈大夫
况復此君尤灑落.幽齋安可一日無
塵埃捶楚縱未免.入門一見心自蘇
是中真樂難語俗.耳目已謝聲色娛
中虛自有天遊地.應笑勃谿紛婦姑
竹葉問君能造否.何時餉我一樽酒
