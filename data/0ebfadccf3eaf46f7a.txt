蓬萊雲氣依海鰲.中有詩仙流品高
子雲抄書自點勘.方瞳炯炯分纖毫
仲元公退便燕坐.日涉藝圃當遊遨
烏衣裔孫不解此.但摘青蕊斟官醪
壯年落筆無好語.況復衰颯垂霜毛
二豪拔足立塵表.下視流俗徒滔滔
詞鋒健鬭取一快.往復險韻不憚勞
旁觀微之敵白傅.自分司馬優枚臯
倡而不和當受罰.丐公酌酒羞二螯
