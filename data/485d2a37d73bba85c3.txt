軟沙挾徑草微微.畫堂甲帳光流離
堂外花驄瑪瑙覊.傳呼直到黄金墀
黄金墀下班如剪.蒼槐不動蟠蛟螭
出門膽落金吾將.歸去泣走銅山兒
河龍供鯉桂爲醑.御厨珍送絲絡垂
乾坤整頓萬事了.蹴踏四海乘丹梯
丈夫生時重意氣.胡爲到處潛傷悲
鄉里小兒狐白腋.五陵豪客顛倒衣
酒酣耳熱歌浩蕩.揮斥八極隘九圍
投戈却日日不住.焚膏尚卜升朝曦
君看博浪沙中客.圯下偷生天地窄
相期要看後五日.路逢莫問前一著
