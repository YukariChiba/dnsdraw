渼陂霜落魚可掩.枯芡破盤蒲折劍
巨斧敲冰已暗知.長叉刺浪那容閃
鯨孫蛟子誰復惜.朱鬣金鱗漫如染
邂逅相遭已失津.偶然一掉猶思塹
嗟君遊宦久羊炙.有似遠行安野店
得魚未熟口流涎.豈有哀矜自欺僭
人生飽足百事已.美味那令一朝欠
少年勿笑貪匕筯.老病行看費針砭
羊生懸骨空自饑.伯夷食菜有不贍
清名驚世不益身.何異飲醯徒酷釅
