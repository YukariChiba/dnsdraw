紉之以湘纍秋蘭之珮.載之以剡溪夜雪之舟
漱之以清冰寒露之壺.澆之以碧玉晴雲之甌
著童船尾書船頭.荷花浦溆雙飛鷗
新紅如洗雲錦稠.停橈竚棹香浮浮
薰風滿座凉颼颼.醉面欲醒誰相酬
若有人兮眇中洲.把住月老叫不休
花亦問月愁不愁.何以了此蒹葭秋
蛟宮蛟宮夜泣悲靈脩.鱗幢欲濕行雲留
楚騷如水不可作.此意難以筆墨求.蕩予槳兮涯之幽
