讀書常厭煩.燕處意坐馳
動靜兩不適.塵勞敗天倪
目昏生黟花.耳聵喧鼓鼙
沈憂愁五神.倦劇委四支
不聊終日堪.況乃久遠期
投書曲肱卧.天游從所之
是身入華胥.彷彿勝初時
春蠶眠巨箔.夏蜩化枯枝
今之隠几者.豈有異子綦
覺寐須臾閒.良亦休我疲
迺知大覺夢.蓋此德之歸
誰爲今日是.二十二年非
