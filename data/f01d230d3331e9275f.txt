神龍異凡馬.頭角要須斂
邦公七歲時.驚耳一語險
悟身非常住.風日過河減
崢嶸法雲窟.跳出有家範
金剛不吐焰.已落天魔膽
一派感慈中.無波寒湛湛
是波本非水.無以瓦礫點
低枝競聽法.草木有情感
作解受群邪.碔砆疑琬琰
居然身出定.面目本來儼
而我久塵勞.見之良內慊
周侯老詞句.太華聳而黯
自說少苦心.修塗肆窮覽
李侯遺世事.不琢元無玷
文采麗春葩.百牘交千槧
顧慚土炭嗜.畏疾非羞儉
望不見水端.譬河還少貶
請佩伯陽言.吾非勇於敢
