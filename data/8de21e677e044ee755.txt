晴日暝復出.煙雲尚飛浮
東風解人意.松間作颼飀
罷馬不用鞭.正愜道塗修
凉氣濯毛骨.百疾洒然瘳
縈紆草根泉.激激冰玉漱
籬頭薔薇花.娜娜新婦頭
空林人語寂.野鳥時啁啾
名山無窘步.春色况未休
盤礴翠微寺.判作三日留
曾非躭禪寂.聊此樂深幽
文移暫見貰.清境與心謀
晞髮五峰影.濯足雙澗流
