吾奇曾生者.始得之太學
初謂獨軒然.百鳥而一鶚
既又得楊生.羣獸出麟角
乃知天下才.所識慚未博
楊生初誰師.仁義而禮樂
天姿樸且茂.美不待追琢
始來讀其文.如渴飲醴酪
既坐即之談.稍稍吐鋒鍔
非唯富春秋.固已厚天爵
有司選羣材.繩墨困量度
胡爲謹毫分.而使遺磊落
至寶異常珍.夜光驚把握
駭者棄諸塗.竊拾充吾橐
其於獲二生.厥價玉一瑴
嗟吾雖得之.氣力獨何弱
帝閽啟巖巖.欲獻前復却
遽令扁舟下.飄若吹霜籜
世好競辛鹹.古味殊淡泊
否泰理有時.惟窮見其確
