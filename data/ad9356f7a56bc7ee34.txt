結髮仕明世.四十列朝籍
漢庭殊多賢.向子每嘆息
羈旅間何闊.相逢頭已白
車馬故匆匆.復爲北州客
蕭條大河渚.疲瘵空城域
思得愛人長.而君著吏迹
去思常藹然.所居不赫赫
推此化百里.坐當致繁殖
常服子路言.有志千乘國
饑饉師旅餘.可使義且力
由來騁騏驥.歷險始盡識
尚恨此中小.頗復拘繩墨
太平進取難.子雲嘗執戟
金張許史間.無所用奇策
不如課農桑.絃歌樹風績
無由之武城.贈詩慰相憶
