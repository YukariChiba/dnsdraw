北風號空庭.山雪鳴急霰
是時我與子.傾蓋初相見
相逢兩恨晚.語罷喜復歎
明燈照紅爐.杯酌方爛漫
劉公摩霜鬢.氣若初捷戰
喜我兩人交.深杯手持勸
縱橫恣談笑.一醉便侵旦
想子病酒容.蓬頭不能飯
那知會日少.告別不容戀
出門送子歸.慘若失侶雁
終朝或不語.妻子怪相問
別來三得書.日月去如箭
栗亭在何處.山川浩千萬
吾將理南棹.遂我江湖願
兩如隨風雲.那復計聚散
遲君秣驪駒.別我過窮縣
