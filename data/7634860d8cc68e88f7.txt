泠泠幽谷泉.近在青峯下
使君去窮源.林外留車馬
一徑穿篠深.蔽日復瀟灑
行盡逢泓澄.翠影如可瀉
雲樹陰其旁.造物將有假
引水開石池.結宇覆碧瓦
乃知愛玩心.朝夕未忍捨
近移溪上石.怪古蒼蘚惹
芍藥廣陵來.山卉雜夭冶
春禽時相鳴.賓從不應寡
欲問淮南趣.還思洛陽社
勝事已不辜.吟觴無倦把
