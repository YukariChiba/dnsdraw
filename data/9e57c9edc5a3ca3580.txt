月出山越高.雲行月益忙
樹影遍空白.疎星避月光
總非往者見.不從意內量
聰明此一進.境界因久忘
深坐庭露淹.山僧促迴廊
鼓鐘奏天樂.經行重山堂
暮楫動朝梵.初日升屋梁
佛心光見日.林暉洞八方
細雨霏日中.飛煙青逐黄
出門遶山逕.兩道夾修篁
茗根千百个.却於山隈藏
徑深見奇巘.云與戴雲望
因之曳竹杖.集伴凌高岡
他年記此際.風花带天香
