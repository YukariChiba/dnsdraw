君為豫章姝.十三才有餘.翠茁鳳生尾.丹葉蓮含跗.
高閣倚天半.章江聯碧虛.此地試君唱.特使華筵鋪.
主人顧四座.始訝來踟躕.吳娃起引贊.低徊映長裾.
雙鬟可高下.才過青羅襦.盼盼乍垂袖.一聲雛鳳呼.
繁弦迸關紐.塞管裂圓蘆.眾音不能逐.嫋嫋穿雲衢.
主人再三歎.謂言天下殊.贈之天馬錦.副以水犀梳.
龍沙看秋浪.明月游朱湖.自此每相見.三日已為疏.
玉質隨月滿.豔態逐春舒.絳唇漸輕巧.雲步轉虛徐.
旌旆忽東下.笙歌隨舳艫.霜凋謝樓樹.沙暖句溪蒲.
身外任塵土.樽前極歡娛.飄然集仙客.諷賦欺相如.
聘之碧瑤佩.載以紫雲車.洞閉水聲遠.月高蟾影孤.
爾來未幾歲.散盡高陽徒.洛城重相見.婥婥為當壚.
怪我苦何事.少年垂白須.朋遊今在否.落拓更能無.
門館慟哭後.水雲秋景初.斜日掛衰柳.涼風生座隅.
灑盡滿襟淚.短歌聊一書.
