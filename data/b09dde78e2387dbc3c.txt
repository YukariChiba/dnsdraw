閉門坐嘆息.不飲輒千日
忽然酒興生.一醉須一石
檐頭花易老.旗亭酒常窄
出郊索一笑.放浪謝形役
把酒梅花下.不覺日既夕
花香襲襟袂.歌聲上空碧
我亦落烏巾.倚樹吹玉笛
人間奇事少.頗謂三勍敵
酒闌江月上.珠樹挂寒壁
便疑從此僊.朝市長掃迹
醉歸亂一水.頓與異境隔
終當騎梅龍.海上看春色
