南池荷葉疊青錢.玉山門外君著鞭
南池荷葉成青繖.問君東遊何當返
聞道湖州又楚州.舊隱故鄉宜款款
清晨剝啄叩我門.我不出門非是嬾
不知何物苦相干.能令人熱令人寒
偶然脱命冰炭裏.至今體不勝衣冠
溪流落盡才如带.想見南池空聚塊
更無小鴨睡枯荷.況有紅妝依翠蓋
眼看物變惜年光.明月黄花盍舉觴
知有中秋恐無分.須君滿意作重陽
