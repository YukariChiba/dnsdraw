高樹多涼吹.疏蟬足斷聲.楊憑
已催居客感.更使別人驚.楊凝
晚夏猶知急.新秋別有情.權器
危湍和不似.細管學難成.陸羽
當斅附金重.無貪曜火明.顏真卿
青松四面落.白髮一重生.耿湋
向夕音彌厲.迎風翼更輕.喬
單嘶出迥樹.餘響思空城.裴幼清
嘒唳松間坐.蕭寥竹裏行.伯成
如何長飲露.高潔未能名.皎然
