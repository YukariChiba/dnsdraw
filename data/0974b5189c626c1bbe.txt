槲林秋葉青玉繁.枝間倒挂秋山猿
古面睢盱露瘦月.氄毛勻膩舒玄雲
老猿顧子稍留滯.小猿引臂勞攀援
坐疑跳躑避人去.彷彿悲嘯生壁間
巴山楚峽幾千里.寒巖數丈移秋軒
渺然獨起林壑志.平生願得與彼羣
吾知畫者古有說.神鬼爲易犬馬難
物之有象衆所識.難以僞筆淆其真
傳聞易生近已死.此筆遂絕無幾存
安得千金買遺紙.真僞常與識者論
