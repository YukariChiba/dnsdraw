太宗自是人中龍.黑闥未當鬼蜮雄
穀城洺水龍自若.天遣此馬收全功
欻然一舉雷電起.智名勇力不入耳
身當矢石不忍嘶.我寧飲血不飲水
人間只作拳毛看.誰知忠義事所難
歸來四海一家日.錦茵却覆黄金鞍
萬金頼有不死藥.御手摩挲箭痕落
西風顧影一長鳴.身在天閑意沙漠
驌驦在御臣的盧.郭家師子誠僕奴
畫師畫肉不畫骨.權奇無乃天之徒
寶墨淋漓三十六.幾代流傳到華屋
真人固在馬不亡.堪愧駑駘費君粟
