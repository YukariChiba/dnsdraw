鳳城久矣欽韓公.華胄重來振祖風
關决藩條明且恕.待人接物春融融
散爲和氣徧南土.雨順年豐民按堵
海沂雖喜頼王祥.驥足治中難久駐
向來文惠倅瀛洲.藉藉聲名動冕旒
願君凌厲紹前美.南澗事業當同休
于今且慶生申旦.敬爇瓣香祈鶴算
中秋節近月嬋娟.正好平分通夕宴
君家自有舊氈青.合上星辰聽履聲
明年此會知何處.宣勸黄封下帝廷
