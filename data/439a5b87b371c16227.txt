左右皆跳岑.孤峰挺然起.因思縹緲稱.乃在虛無裏.
清晨躋磴道.便是孱顏始.據石即更歌.遇泉還徙倚.
花奇忽如薦.樹曲渾成幾.樂靜煙靄知.忘機猿狖喜.
頻攀峻過鬥.末造平如砥.舉首閡青冥.回眸聊下視.
高帆大於鳥.廣墠才類蟻.就此微茫中.爭先未嘗已.
葛洪話剛氣.去地四千里.苟能乘之遊.止若道路耳.
吾將自峰頂.便可朝帝扆.盡欲活群生.不唯私一己.
超騎明月蜍.複弄華星蕊.卻下蓬萊巔.重窺清淺水.
身為大塊客.自號天隨子.他日向華陽.敲雲問名氏.
