文人何瑣碎.夫子獨雄尊
擊水移南海.追風出大宛
黑潭龍怒起.碧宇鶻孤鶱
翕曶波濤湧.須臾電雹奔
筆鋒山突兀.墨瀋雨傾翻
軒豁青天露.淒迷白晝昏
至微該草樹.極大括乾坤
金鼓條侯壁.旌旗渭上屯
聚如羣玉圃.散似建章門
覽岱親臨頂.窮河直至源
檄書傳絕漠.詩句落中原
猛虎堪鬚捋.脩鯨可氣吞
寂寥時數語.浩蕩或千言
神與經營力.誰窺斧鑿痕
流行通象桂.模刻遍湘沅
欲揀皆逢寶.將芟不見繁
居然開穾奧.詎肯闖籬籓
坎井疑天大.溪流笑海渾
不妨兒輩撼.姑付後人論
拙詠雖卑弱.因公儻並存
