隔岸好山羅數峰.遶簷脩竹添深叢
雲溪有此兔一窟.將雛德曜隨梁鴻
一饑難忍出謀食.志鬰不伸成怪松
彼美湓城二君子.昔未識面先聞風
一如龍媒氣深穩.不騖捷徑行怱怱
管城之外別用志.懶哦五字吳江楓
動中養定自有道.鬚豈不白顔甚紅
一如鵷雛出丹山.律呂節奏藏於胸
即之肅肅又盎盎.意在寥廓觀鴻濛
蹣跚勃窣我何者.亦許附在交游中
少時浪迹鹿在藪.垂老能言鸚入籠
心官鄙吝如膩垢.見此水鏡一洗空
霏霏伏雨濕楊柳.滴滴寒露凋芙蓉
日月逝矣足可惜.夢魂不入槐安宮
破觥暖浪侵浮蟻.小鼎生烟明宛虹
爲公更作商聲歌.朔風慘淡吹葭蓬
精金美玉有定價.嘆息鉅眼無坡翁
