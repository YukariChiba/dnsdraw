西風吹雨來.濯此青琅玕
黄華媚幽獨.秀色如可餐
我居適在野.門庭已荒寒
老屋四壁立.生涯堪鼻酸
向來頗好飲.無日無杯盤
而今廢升斗.百憂何以寛
惟取架上書.拭几支頤觀
偉哉聖賢旨.妙處言莫殫
如渇遇新汲.醒然開肺肝
因不求甚解.會心亦解顔
茫茫百年中.毁譽非一端
要知仁與義.多出貧賤間
相逢勉爲善.世路良獨難
誰能逐狂癡.凌競趨險艱
何以易此樂.此樂居之安
