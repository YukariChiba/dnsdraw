至公無轍迹.萬變歸諸正
誰云學則然.要在成以性
我公鍾間氣.異禀剛且勁
一毫不容私.心境自澄映
超然是非表.燭物眼常淨
還將溟渤量.一了百川競
由来仁者壽.茲理天所命
欲知椿齡永.視此寛平政
桂花弄小春.晚香適再盛
年年幾望月.影泛杯中聖
尚書心如水.遠裔有餘慶
何以繼清風.家聲南北鄭
