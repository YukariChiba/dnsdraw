濃陰結秋意.疏林嘯松聲
時節感壯懷.挈酒慰友生
友生冰玉士.節行映古清
十五簪儒冠.四十無華纓
家貧道彌富.身困譽益榮
殷勤數賓侶.足趨顔巷輕
高齋面幽圃.脩筠擁軒楹
班班寒露叢.竟吐籬下英
食具簡且潔.盤蔬亦晶明
飲適言笑和.至樂不亂情
郁然蘭芷芬.薰灼通心誠
因嗟朝市間.利欲空自兵
