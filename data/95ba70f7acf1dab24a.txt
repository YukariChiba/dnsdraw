論事不欲如戎兵.欲如衣冠佩玉嚴重而寬平
作文不欲如組繡.欲如疎林茂麓窈窕而敷榮
楨榦盍亦煩繩墨.滋味何如餘典則
吾宗受才萬人敵.排空所向無遺力
親喪三年面漆黑.交情一語千金璧
明朝不爨鼾撼壁.裘馬借人無德色
作掾閩山可蹤跡.擬將秉稈空螟𧎬
相君有令民未得.勿問堂高若干尺
春江瀰渺風張席.欲言江水何終極
貧賤相依鬢毛白.吾可雷同名送客.浩歌未放情彌激
君看風雅詩三百.亦有初章三嘆息
