舊聞若士昇中天.俗眼未識烏鳶肩
據龜食蛤結汗漫.盧敖尚肯遊人間
高談謾罵沈昭略.坐視元長嗤稚弱
更言且共食蛤蜊.忿氣難平兩譏謔
下臨無地高無天.更作兒女爭媸妍
平生我亦笑二子.豈知真味含芳鮮
何如結屋清江曲.風雨關門酒初熟
自烹折鼎吹濕薪.笑倚胡床摩醉腹
但願年年對蛤蜊.一杯薦我梨花玉
