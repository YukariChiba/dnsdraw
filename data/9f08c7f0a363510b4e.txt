人生各有樂.所樂故不同
吹竽與擊缶.同在可樂中
孰能識至樂.不計窮與通
顔子在陋巷.肯憂家屢空
朝從聖師游.暮歸無近功
忽然若有合.此樂固無窮
當時二三子.因之開蔽蒙
君生百世下.久已聞其風
端居有遐想.客至聊從容
四壁倚蓬蒿.萬卷蟠心胸
回視世所求.天道迷西東
此樂既不遠.欲往吾其從
