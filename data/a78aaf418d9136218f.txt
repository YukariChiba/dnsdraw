楚臺風騷客.遥遥有奇孫
去歲始識面.未遑叩淵源
但見眉宇間.一點陽春溫
琴書忽來游.文字獲細論
經術有根蒂.詞章富波瀾
時時戯翰墨.動輒千萬言
子固予所畏.語蒙子推尊
予嘗語所學.文當氣爲先
氣治古可到.何止科第間
子賢且樂善.服膺每拳拳
臨行出新詩.殷勤記諸篇
好學見雅志.予言未應然
惜哉有離別.後會何夤緣
男兒各自勉.事業無窮年
