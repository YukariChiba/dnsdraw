李鹹谷.真詩人.無枝可棲雲水身
去年縣官爲架屋.纔有數枝堪寄宿
朝厨無烟眠正高.癡兒叫怒吟轉豪
人間六月盡絺服.獨著春衫凉自足
黄雞白酒東家留.西家欲留還住休
鑿池養魚未盈掌.有客過門須舉網
網收魚盡鏡奩空.菜羹作供尤春風
谷之山.窈復深.誰其友之紫芝民
谷之水.清且泚.誰其似之巢父耳
再拜號君鹹谷子.白頭結交從此始
