溪流渴雨今幾日.夜夜月明翻我室
江西回首安在哉.南北故憐無定食
君居未盡喬木西.舊識鄰牆解作詩
如聞過語必更僕.飯寒麈禿忘其饑
我思從之不可得.書疏空云間何闊
秋風吹我逐轉蓬.何自翩然墮君側
君詩比昔更大好.誰謂文章技非道
暗中摸索未易窺.衆裏卒逢分眊瞭
我昔少小嗜讀書.老類賈胡空識珠
潜珍懷寶衣藍縷.見之每輒驚成呿
鄭君况是余所長.君得結交真邁往
如我何取亦與遊.聽呼殷兄喚張丈
兩君抱才終有爲.豐年未厭甘雨遲
我無良田蒔嘉穀.取譬但可同蹲鴟
