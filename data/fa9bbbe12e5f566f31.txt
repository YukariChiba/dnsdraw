中原昔失御.幽冀不復華
我朝示仁撫.金幣歲屢加
君恩謹宣道.使才慎推差
翰林承命行.驅駕絕漠沙
晨登寒山嶺.回望萬里家
勁風搜貂裘.嚴冰斷馬撾
鄉心感歸雁.塞淚零悲笳
慷慨屬國節.迢遞博望槎
幸古有此賢.庶足開顰嗟
晴陽展歸旗.喜氣日以嘉
入門解征衫.金樽灧流霞
哀弦間清唱.嬌鬟蔚如鴉
一慰行役勞.期君柳初芽
