昔見山陽盛.氣象吞淮壖
士子世忠孝.民物安園田
再到已屯兵.鼙鼓喧中天
戶口莽凋弊.廬里儲櫜鞬
濟師有虎臣.隔岸威腥羶
翠華江海上.玉闕風塵邊
未至重慨歎.荒城委蒼烟
貔貅過江南.狐兔游城顛
餘民如驚鹿.菜色慘不鮮
呼之莫肯留.猶意虜所專
三過乃三變.感時良泫然
二趙忠益高.仲車魂尚賢
欲弔寂無所.淮月空娟娟
