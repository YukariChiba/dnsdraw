旱曦赫空歲不熟.炊甑飛塵煮薄粥
翁媼饑雷常轉腹.大兒嗷嗷小兒哭
愁死未死此何時.縣道賦不遺毫釐
科胥督欠烈星火.詬言我已遭榜笞
壯丁偷身出走避.病婦抱子訴下淚
掉頭不恤爾有無.多寡但照帖中字
盤雞豈能供大嚼.杯酒安足直一醉
瀝血祈哀容貸納.拍案邀需仍痛詈
百請幸聽去須臾.衝夜搥門誰叫呼
後胥復持朱書急急符.預借明年一年租
