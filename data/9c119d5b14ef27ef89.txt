君談陽朔山.不作一錢直
巌藏兩頭蛇.瘴落千仞翼
雅宜驩兜放.頗訝虞舜陟
暫來已可畏.覽鏡憂面黑
況子三年囚.苦霧變飲食
吉人終不死.仰荷天地德
我來黄岡下.敧枕江流碧
江南武昌山.向我如咫尺
春蔬黄土軟.凍筍蒼崖坼
茲行我累君.乃反得安宅
遥知丹穴近.爲劚勾漏石
他年分刀圭.名字挂仙籍
