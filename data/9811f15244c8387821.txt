宜春別駕鄉丈人.來假廬陵二千石
虛舟無事鷗與遊.良賈深藏客爭席
諸公鞭朴立威名.公獨愛民如父兄
諸公馭吏如束濕.公使人人得盡情
人情居官若郵傳.假守攝丞尤自便
憂念公家眉不開.誰能勤民廢寢膳
贈行欲借筆如椽.公不肯留鼓催船
歸到宜春問春事.斑斑笋竿蕨破拳
廖侯爲邦用詩禮.府中無事多燕喜
看公談笑面生春.更爲鄉園蓺桃李
