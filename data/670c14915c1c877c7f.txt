初行江南道.山水皆可愛
忽見九華峰.瑰奇又堪怪
去之百餘里.青翠若無類
羣山特微茫.屹起視其背
初疑楚人劍.真能倚天外
快意入浮雲.恥令白日晦
又如羣游龍.垂胡飲江瀨
俯仰令人驚.頃刻千萬態
未知灊與霍.何能配嵩岱
得無失其真.吾爲古人悔
山中多良田.泉源得灌溉
頗思藏其間.將家事耕耒
塵氛未决往.暫若觀畫繪
日暮飛鳥還.臨風久儓儗
