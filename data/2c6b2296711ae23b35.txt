憶舊遊.舊遊安在哉
舊遊之人半白首.舊遊之地多蒼苔
江南舊遊凡幾處.就中最憶吳江隈
長洲苑綠柳萬樹.齊雲樓春酒一杯
閶門曉嚴旗鼓出.臯橋夕鬧船舫迴
修蛾慢臉燈下醉.急管繁弦頭上催
六七年前狂爛熳.三千里外思裴回
李娟張態一春夢.周五殷三歸夜臺
虎丘月色爲誰好.娃宮花枝應自開
賴得劉郎解吟詠.江山氣色合歸來
