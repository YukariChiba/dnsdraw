高車大馬闐上京.釋曰演者何聲名
當年余嘗與之語.實亦可喜無俗情
作詩千篇頗振絕.放意吐出吁可驚
不肯低心事鎸鑿.直欲淡泊趨杳冥
落落吾儒坐滿室.共論愨若木陷釘
賣藥得錢輒沽酒.日費數斗同醉醒
傷哉不櫛被佛縛.不爾烜赫竈名卿
數年不見今老矣.自說厭苦居都城
垂頤孤坐若癡虎.眼吻開合猶光精
雄心瞥起忽四顧.便擬擊浪東南行
開春余行可同載.相與曠快觀滄溟
