槁木豈有情.頑石且無知
何術使之動.不假人力施
緯竹以爲車.堰水江之湄
湍流既迅急.樞軸爲斡移
朽杵輒雀躍.死磨猶驥馳
一日殆百斛.成功歸簸篩
吾聞往古初.冥冥若愚癡
火食尚未悟.人與禽獸嬉
聖智既有作.便利無不爲
機事至此極.機心開自誰
所以桔橰人.旁貽甕汲嗤
馬本齕草物.教之諳戰鼙
鐵若不入冶.焉有劍與錐
工械日以廣.生靈日以糜
平生子方子.拙直爲人欺
見巧終不喜.諷此舂磑詩
