綺合飄香下太湖.亂兵侵曉上姑蘇.
越王大有堪羞處.只把西施賺得吳.
鄭妲無言下玉墀.夜來飛箭滿罘罳.越王定指高臺笑.卻見當時金鏤楣.
半夜娃宮作戰場.血腥猶雜宴時香.
西施不及燒殘蠟.猶為君王泣數行.
素襪雖遮未掩羞.越兵猶怕伍員頭.
吳王恨魄今如在.只合西施瀨上游.
響屟廊中金玉步.采蘋山上綺羅身.
不知水葬今何處.溪月彎彎欲效顰.
