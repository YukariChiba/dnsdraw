水官司冬不舉職.天地當凜氣輒溫
頑風伺隙倒天令.掃蕩不使繁雲屯
陰崖邃谷殆窮臘.空有雪意乘朝昏
宿荄老玘亦借便.欲洩陽氣芽株根
往往百怪竊窺視.思以沴疫傷群元
頼吾太守爲民切.百拜默與上帝言
臣因視民問農計.亟雪猶可望有年
知民所欲弗帝告.安用備位稱守藩
至誠一發動天聽.霄垠地堮俄瓊璠
混然上下共一色.直疑元氣猶胚渾
狂風埋藏反失勢.却授威柄還水官
既云豐年在冬雪.豫擬癡腹盈朝餐
