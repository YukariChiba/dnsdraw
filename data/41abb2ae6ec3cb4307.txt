葩疊萼相重.燒欄複照空.妍姿朝景裏.醉豔晚煙中.
乍怪霞臨砌.還疑燭出籠.繞行驚地赤.移坐覺衣紅.
殷麗開繁朵.香濃發幾叢.裁綃樣豈似.染茜色寧同.
嫩畏人看損.鮮愁日炙融.嬋娟涵宿露.爛熳抵春風.
縱賞襟情合.閑吟景思通.客來歸盡懶.鶯戀語無窮.
萬物珍那比.千金買不充.如今難更有.縱有在仙宮.
