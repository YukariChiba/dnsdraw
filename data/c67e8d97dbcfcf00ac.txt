昔也官彭城.日與君子親
俱遊大梁下.不見輒兼旬
衣食牽迫人.汗走長街塵
相逢立馬語.愁面如含辛
朝來忽叩門.頗驚黄綬新
告我即東下.得官淮泗濱
方語病中暍.藥物苦殫貧
故人復捨去.此懷難重陳
想見經舊廬.節候屬蕭辰
朝尋張翁墅.暮投寇叔鄰
二子亦吾好.尺書坐因循
交情定相訪.爲話正迷津
