倦游思林泉.歸夢空昔昔
田無二頃良.何以充耕織
古來貴公子.氣熖熏王室
家饒數百僮.門走三千客
志滿釁日生.坐使天奪魄
我今安下僚.倖進無奇策
空懷愛主心.但欠封侯骨
躍金恐不祥.守道甘沈默
岷山高峨峨.其下可卜宅
地靈雲物秀.似與塵凡隔
誅茅存晚計.好在西巖北
每逢風雨夜.念此空反側
