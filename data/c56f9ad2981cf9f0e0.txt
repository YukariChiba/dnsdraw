幽居定何如.頗恨未見之
主人向我言.喜色融雙眉
修篁流翠陰.寒溪漾清漪
領略非一狀.幽妍發餘姿
空濛雨亦佳.瀲灧晴更奇
豈惟二江獨.意恐兩蜀稀
主人信妙士.得此固所宜
天公閟好景.授受各有時
豈無多田翁.偃蹇逝莫隨
素交懷老蒲.秀句紛珠璣
安得招歸來.爲君賦清詩
往者不可作.後生欲何爲
