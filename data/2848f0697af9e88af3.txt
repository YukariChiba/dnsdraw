婺源燈匠奪天巧.做出新燈極精好
細細琉璃萬縷中.織得禽魚及花草
錦娘眷眷繡娘羞.煌芒五色燿冰毬
江梅盈枝玉彯蘂.離枝滿樹紅堆頭
水晶不瑩珠璣冷.屏間雲母空烘影
百尺長竿橫畫梁.寶蓋懸空繫纖綆
綠灧鱗鱗晃曲波.斜岡蹙蹙映平坡
瓶中梔子豆心綻.籃裏海棠絨带拖
午夜高堂明似晝.璧月涵光燦星斗
蠟香坱靄焰春陽.錦光倒射金杯酒
此燈絕妙世間無.乃是婺源燈畫圖
梁園下客非夸大.從今不必說姑蘇
