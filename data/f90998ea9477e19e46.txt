天衢十二大樹春.樓前結綵移嵩岷
游人衮衮去不已.街頭雪泥踏作塵
駘它館中好古士.紛華過眼輕浮雲
早休僕御謝賓客.翛然乞酒邀比鄰
杯盤如星下燭案.果以橘柚菹紫蘋
微吟疏笑見真野.昔之靖節今冠巾
門前少年將姣婦.電落馬足風兩輪
長髯健兒走先後.意氣欲無夜與晨
瞥然奔過不留迹.肯信亦有端坐人
若無吾曹同嗜好.枯槁到死誰嗟嚬
