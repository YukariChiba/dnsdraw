余兄天聖中.尚抑齊安守
余遭所生憂.得歸侍左右
孤煢獲苟存.朝夕賴誨誘
兄材無不宜.吏治孰可偶
公庭常寂然.所樂在文酒
臨江三四樓.次第壓城首
山光拂軒檻.波影撼窗牖
原鴒款集間.萬景皆吾有
兄詩豪且奇.氣燄摩星斗
優游預賡和.惟自愧荒醜
于今四十年.日月甚奔走
當時相聚者.十已喪八九
嘗爲春亭記.烏敢示不朽
孫君里中來.云亭廢已久
徒有舊文在.況足失其手
兄後見曾孫.弟老成衰叟
一身雖寵榮.百慮鎖紛糾
何如昔日歡.抆泣念愛友
