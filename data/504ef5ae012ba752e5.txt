交道今莫言.難以古義責
錙銖較利害.便有太行隔
余生性闊疎.逢人出胸膈
一旦觸駭機.四向盡戈戟
平生交遊面.化爲虎狼額
謗氣慘不開.中者若病疫
遂令老成人.坐是亦見斥
既出芸香署.又下金華席
摧辱實難任.官名亦非惜
罪始職于予.時情未當隙
今來濠水涯.日夜自羞惕
高風激頹波.相遇過疇昔
白璧露肺肝.晴雲見顔色
乃知天壤間.自有道義伯
明日又告行.吁嗟四海窄
