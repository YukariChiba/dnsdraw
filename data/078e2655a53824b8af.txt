寺已餘十僧.田不登百數
何以常乏食.强半了租賦
今年失布種.正坐無牛具
六月始分秧.江流冒塍路
水退秧陷泥.經月已無雨
枯根拆龜兆.瘦葉壓勃土
鄰家飯早占.我方質袍袴
此生爲口腹.夢幻相煎煮
阿慈佐井臼.事衆耐辛苦
今朝質且盡.父子屹相覷
頹然輒坐睡.欠伸久不語
只箇甘露滅.可質請持去
