披竹簡兮典謨.聖手斷兮唐虞
登群龍兮輔翌.萃一堂兮都俞
知人兮帝之哲.動天兮帝之德
畫象兮民不犯.舞干兮苗已格
迨一旅兮中興.嚴廟貌兮稽陵
感會遇兮風雲.崇像飾兮股肱
憤夷楚兮陵上國.忽庭堅兮祀俄息
泚麟筆兮特書.喟夷吾兮有力
何汲汲兮詭誕.謂明良兮相賊
姦雄託兮自文.慨齊東兮毋惑
仰而觀兮典禮秩.俯而察兮草木殖
功之遠兮難名.民之思兮無斁
