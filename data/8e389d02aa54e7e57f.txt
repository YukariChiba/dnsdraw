長官髮已星.强持牧羊箠
故山荒草堂.爲貧不知恥
衮衮敲朴庭.纓裾漬塵滓
子賤敬可高.七弦不離指
今日到僧房.陰森翠堆几
數拳解巑岏.一泓粗清泚
瑞草不知名.芬我勝蘭芷
天籟更自然.世音亦何俚
長官趣如何.依稀琴在此
返思子賤琴.未免尚宮徵
彈與不彈間.一切聊爾耳
兀坐縱無言.湯湯寓流水
