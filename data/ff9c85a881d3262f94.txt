被命經營始.鳩工結構初
深嚴開殿奧.高敞稱樓居
室外飛簷巘.岩隈下屋渠
鐘聲薄霄漢.祠事走邱墟
遯世誰能灑.登高迥莫如
鶴遊三島駕.人望五雲車
綺井風光潤.疏寮月影舒
威儀模紫極.形勢鞏堪輿
池有泉球舊.壇空級石餘
霓旌那復下.絳簡更誰書
童子追前躅.愚生泣太虛
烟霞猶赫奕.松竹自扶疏
封號方連進.休祥已密儲
躋茲仁壽域.率土慶于胥
