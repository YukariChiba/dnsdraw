和羹之說昔有聞.豈得不如魯泮芹
聞名尚救渴將軍.會稽竹箭胡能羣
初花的皪美無度.情事淡泊春空雲
樹猶如此人何堪.再三歎息殷仲文
江南晚生敬耆舊.汲水封植敢不勤
清霜既降河水涸.笑持雙鬢舉似君
人間凉燠易更變.有底寒谷回氤氳
神奇正爾出臭腐.枯木何怪生奇芬
諸生徑登李杜壇.此老行策伊傅勳
吾詩稱贊愧不足.舉止羞澀如羊欣
