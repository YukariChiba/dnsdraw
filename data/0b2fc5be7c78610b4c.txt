果州南充縣.寒女謝自然.童騃無所識.但聞有神仙.
輕生學其術.乃在金泉山.繁華榮慕絕.父母慈愛捐.
凝心感魑魅.慌惚難具言.一朝坐空室.雲霧生其間.
如聆笙竽韻.來自冥冥天.白日變幽晦.蕭蕭風景寒.
簷楹暫明滅.五色光屬聯.觀者徒傾駭.躑躅詎敢前.
須臾自輕舉.飄若風中煙.茫茫八紘大.影響無由緣.
裏胥上其事.郡守驚且歎.驅車領官吏.氓俗爭相先.
入門無所見.冠履同蛻蟬.皆雲神仙事.灼灼信可傳.
余聞古夏後.象物知神奸.山林民可入.魍魎莫逢旃.
逶迤不復振.後世恣欺謾.幽明紛雜亂.人鬼更相殘.
秦皇雖篤好.漢武洪其源.自從二主來.此禍竟連連.
木石生怪變.狐狸騁妖患.莫能盡性命.安得更長延.
人生處萬類.知識最為賢.奈何不自信.反欲從物遷.
往者不可悔.孤魂抱深冤.來者猶可誡.餘言豈空文.
人生有常理.男女各有倫.寒衣及饑食.在紡績耕耘.
下以保子孫.上以奉君親.苟異於此道.皆為棄其身.
噫乎彼寒女.永托異物群.感傷遂成詩.昧者宜書紳.
