神仙不可學.淺俗如醯雞
逍遙二三叟.乃獨秦遺黎
避地思遠適.名山得幽棲
深巖紫芝秀.歸路桃花迷
稍遠人世隔.遂忘陵谷移
至今山中人.往往猶見之
吾聞秦皇帝.甚慕真人爲
駕石窺蓬萊.載車象雲蜺
沙丘往不返.四海忽若遺
安知全真子.近在西山垂
一千二百年.修身未嘗衰
古稱山澤臞.非復萬乘期
觀君此圖意.有以和天倪
