死者已無知.生者暫爲客
三年歸故廬.松竹元自碧
屢驚山中人.永卧泉下夕
一二老朋友.何處卜兆宅
獨君有壽相.氣貌不異昔
冷官故稍卑.良疇焉從闢
幽抱能自寬.勝味各有適
中守神既全.外物至莫役
未悟如夢寐.忽覺無痕跡
眼明遠堪眺.脚健險可歷
萬重煙霞間.不乏仙與釋
吾儕數老翁.撰日散游策
當有佳詩篇.付與來者覿
