少陵昔避地.幽栖鳳皇川
始願獲其所.賦詩此終焉
睠彼美林麓.蔭膏腴上田
陽坡饒垂珠.陰谷繁玉延
長鑱勤采劚.服食攀飛仙
兵祲奪和氣.力耕無善年
林坰開冰雪.旬浹斷庖烟
嗚呼歌七章.暮節西南遷
環堵久蕪沒.斯亭名尚傳
茂宰愴懷古.增崇殊過前
雕甍揭長簾.下容十客筵
嫩嵐隔春叢.清竹鳴夏蟬
風月有高興.寫之武城弦
狂客屬尪廢.駑筋難强鞭
何暇遠登覽.但哦鯨海篇
尚苦八口累.依稀同曩賢
餘齡寄幻境.未斷東西緣
江淮米價平.一舸去悠然
幸此歲豐樂.浮游吾所便
異時訪陳躅.復使後人憐
