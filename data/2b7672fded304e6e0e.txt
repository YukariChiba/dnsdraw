碧苕秋晶晶.君子尚此潔
淵淵方寸地.上善固一轍
白蘋對紅蓼.亦各振清冽
况復芬陁利.穆若謝炎熱
譬彼寒水玉.溫其出冰雪
其中富涵蓄.其響亦疎越
有德必有用.無瑕更無缺
允屬清廟器.合在東序設
君家聖賢學.擬續鄒魯絕
正音久不作.倩君木爲舌
風月小鴻溝.矧乃龍首傑
偉茲真富貴.弗與顔原別
輝輝近芳日.朣朣袖華月
餘光散遐隠.四海俟昭晰
遺直在山林.放言敢辭拙
