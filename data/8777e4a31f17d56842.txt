吾宗神秀時名儒.贈我三百隋侯珠
野人不識希世寶.但見照眼清而都
我昔遥從雁山出.旅食賢關淹歲律
雅欽陸子常患多.更歎張融可無一
長淮久絕誰起家.青箱有君殊可嘉
祠科得雋誚子厚.何止文許後生夸
我拙慚無濟時策.老境初官尚何擇
江南蓮幕君故鄉.竊芘聊逃簡書責
寒賤誤蒙君見奇.祖別贈言榮一時
明日東歸詫閭里.五絕首稱虞伯施
