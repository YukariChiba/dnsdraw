石湖居士虞衡志.椰子之身本椶類
葉間各結三四子.大者能容五升器
初如青纈美少年.漸久漸黄堅且緻
有穰如玉汁如乳.味如春醪飲輒醉
番禺老工巧心數.能製瓶爐出新意
盡力揩摩發光彩.一月工夫成一技
二瓶可花爐可香.中有千鍾萬鍾味
牋封囊裹送大人.伴以銀奩古心字
四君俱自南天來.一老新霑北辰賜
金章紫綬照鄉閭.玉色冰神明聽視
天上煌煌列宿光.人間赫赫真郎貴
人言書自武昌來.知是吾兒壽詩至
兒供椰果勸椰杯.花露香風俱酒氣
慇懃更作椰子詩.甲子中間一年歲
