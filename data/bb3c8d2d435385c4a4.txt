遊遍湘西山.晚至鹿苑寺
平岡列城郭.長松肖兵衞
入門尤清涼.讀碑辨往事
乃知阿育王.曾此藏舍利
浮屠當殿陰.令人竦瞻視
寶網敷金雲.倏忽變蒼翠
僧云秋杪時.月靜甘露墜
大覺去無蹤.山祗自靈異
白鹿不我逢.殘花在巖際
居者多壽老.安禪信無累
笻衲爲生涯.心不墜情僞
源源聽法語.陶陶襲和氣
簪紳胡爲乎.頂踵縛憂愧
願從彼上人.預聞第一義
煩心沃醍醐.頓悟超十地
聊爲鹿苑吟.清夢不成寐
