走騎引征鞍.鳴榔趁行舶
下唐三百里.棹穩波如席
霜晴天宇清.日暖带春色
髻梳粲新粧.羅襦照澄碧
怡怡兄弟情.亹亹僕馭力
豈爲詫遊觀.肝腸孝思激
嵯峨上柏山.丞郎舊形魄
松臺夜漫漫.竹塢風索索
聲容弗云遠.肅雝對巾幘
追惟起家難.飽適敢笑劇
於昭萬古魂.伊嘏願無斁
嗟嗟天涯客.青燈延永夕
君有霜露感.我念雲水隔
