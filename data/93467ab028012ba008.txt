高后王諸吕.漢鼎幾半傾
絳侯入北軍.有意誅鯢鯨
兵纒未央殿.血濺長安城
祿輩僅誅滅.四海殊雷驚
唐家女主禍.未可方西京
艾猳剪宗枝.賊計殊未成
三思本么麽.白面不足黥
舉朝無直節.但畏羅織刑
梁公挾大計.赤手無寸兵
爲言不祔姑.禍止談笑平
功比漢諸人.優劣不用評
事苟以理勝.口舌亦可爭
師曲舉必敗.勢力未易憑
老婦雖至愚.理在見自明
不然此危邦.詎可一言興
