西風吹雲空.晴日露髙曬
駑馬無速騁.歸客思遠届
長林剥霜紅.遠水漾寒派
露蟲悲自咽.風菊老猶介
昔予来方春.焰焰樹生態
今歸亦未幾.馬踏落葉壞
時物固有然.盛衰信難概
吁嗟爲生勞.黽勉計無奈
伊余有遐致.久此困俗械
嘗思擺絕去.自放出世外
髙懷樂天寛.遠目斥人礙
有田足晨昏.有圃具葅菜
父母不待養.妻子固易賴
世孰得丘山.亦孰失蔕芥
人自能輕重.吾將守所愛
六經老誠明.萬古熟成敗
得時爲醯鹽.滋味和鼎鼐
失猶有萬世.令名自沽賣
自視久已明.决不事謀蔡
寄詩侑子觴.期子和而再
