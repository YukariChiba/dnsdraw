世以鵲爲吉.人多喜其鳴
世以鴉爲凶.鳴多人輒嗔
吉凶一以定.嗔喜此焉分
相彼新羅鷂.于何分愛憎
群鴉競喧集.有耳若不聞
一鵲不相容.搏擊以爲能
不知鵲可喜.甘與鴉爲羣
妒善復黨惡.鷙悍徒不仁
石顯怙權寵.望之不容身
林甫擅柄用.何有乎九齡
寧爲望之辱.不作石顯榮
寧爲九齡死.不作林甫生
邪正苟倒置.是非竟難陳
人事無不然.何獨此微禽
