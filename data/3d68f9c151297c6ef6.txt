我昨之官來.值君爲郡掾
當年已知名.是日纔識面
未久嗟還都.始應羣公薦
遂除芸省郎.出治江上縣
縣劇素所聞.其俗到可見
水精製盤盂.冰瑩産郊甸
鳴箏斲桐梓.雕飾雜寶絢
有藥化銅鉛.方士多伏鍊
君今齒尚壯.好學常不倦
二者定非惑.吾言亦狂狷
絃歌將有餘.幸可窮經傳
歸來期著書.篋楮盈百卷
莫學此疎慵.無能守貧賤
明朝君當行.勉勉自出餞
豈無一壺酒.豈無一鼎饌
