隔江見雨來.尤苦風大疾
蓬蓬宇宙中.掀攪若無物
百川水倒流.瓦石亦飛越
濃雲最輕浮.暫聚非永結
隨吹東西揚.散漫頗倉猝
竟無點滴惠.初勢不可遏
正昏露青天.方曀見白日
但增塵土高.益使水泉竭
農夫憂歲事.悵望眼流血
蛟龍不能神.卷尾藏窟穴
空餘鳥雀噪.庭戶晚更熱
深夜氣稍蘇.林端挂明月
