惠州風土隔世埃.使我南望長徘徊
昔年霹靂轟蓬莱.六鼇踉蹌海面開
一峰崪屼九霄落.萬里怒濤推擁来
至今浮在羅山畔.玉閣石梁插天半
世人可見莫可登.雪棧雲梯知幾層
近聞更有豐湖好.環匝亭臺映洲島
野叟忘機鷗鷺閒.寒潭無浪蛟龍老
雲歸洞府月滿灣.客卷綸車魚在藻
白玉抽苗萬盖圓.翠光期壓王孫草
天髙日暖荔枝香.風撼一川紅瑪瑙
主人丹鼎飛金虎.豐湖無根豈能住
一日地軸如走丸.隨逐浮山還舊處
