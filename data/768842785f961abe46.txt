君不見香嚴之山天下望.何必楞伽稱海上
龍湫直下一萬尺.鶻崖突起三千丈
借問何人出其中.前有國師後閑公
中間有人騎乳虎.大雄敬樹真卧龍
山中壯氣今重振.堂上老人提舊印
晶明如住廣寒深.淵泉自吸滄溟盡
兄今三十未爲老.名利波濤拔身早
向來自裂子夏冠.翻然便剗天然草
如兄勇銳世莫比.誰與同生亦同死
只今文采尚未章.人道香嚴有真子
隋河渾渾日夜流.兄今倚柁到南州
南州水潔草如染.自在溈山水牯牛
