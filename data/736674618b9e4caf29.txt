兹山定中腴.秀色乃如許
連峰積蒼潤.嵐氣亦如雨
珍泉不浪出.世俗那得取
羣仙作佛供.灑此玉池股
甘寒飲天下.瓶盎走膏乳
兒嬉供茗事.雲散入江渚
當源起臺殿.下瞰松柏古
巍基首梁宋.爽氣接吳楚
我來值佳月.濟勝得嵇吕
聊分小蒼壁.同振百年羽
躋攀興未極.落日在林莽
卻立望翠屏.中流駐鳴櫓
