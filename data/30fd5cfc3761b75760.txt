明公器業真無敵.術學精深貫今昔
胸中應變勇所爲.韜養許誰窺畛域
立朝壯齒名已高.君相都俞采風跡
擢從畿邑超等倫.寘之計府憑宣力
古來才盛多見排.議論波濤起尋尺
剖符江表雖左遷.憤恤何嘗動顔色
惟思補報誠益勤.奚翅循牆驚寵錫
鋤姦整敝皆得要.百事詳求不容隙
宜陽編戶十萬餘.疲瘵彌年逢藥石
旄倪愛戴憂公去.口頌心祈繼朝夕
除書忽爾天上來.借寇無緣徒悵惜
汝曹固恨奪慈父.上意其如念河北
河北近罹災變深.墊溺之餘病艱食
經營調度難其任.正是廟堂精選擇
此時委寄非平時.賢者豈辭當遠適
長川六月風雲爽.苒苒雙旌標畫鷁
送行擁岸車馬稠.戀德尤多淚霑臆
袁民慎勿挽公舟.蚤看公歸廣膏澤
