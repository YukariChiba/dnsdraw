喔喔雞鳴曉.蕭蕭馬辭櫪.草草名利區.居人少於客.
生期三萬日.童耄半虛擲.修短命半中.憂歡複相敵.
朝提黃金爵.暮造青松宅.來往日相悲.北邙田土窄.
峨峨西天嶽.錦繡明翠壁.中有不死鄉.千年無人跡.
心期周太子.下馬拜虛碧.鶴駕如可從.他年執煙策.
星出方問宿.睡眼始朦朧.天光見地色.上路車幢幢.
時物既老大.眾山何枯空.青冥見古柏.寥朗聞疏鴻.
獨步天地間.無因為君忠.白毛尋人憂.生此頭髮中.
躍馬非壯歲.報恩無高功.斯言化為火.日夜焚深衷.
