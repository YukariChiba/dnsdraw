穆王有天下.王綱正齊肅
玉帛來萬邦.明堂覆重屋
珠金嚴器皿.龍章粲華服
玉戚副朱干.英莖薦清曲
窈窕備嬪御.芳顔美如玉
文章窮制作.采色已繁縟
晚與化人遊.清都暫經目
夢回顧人世.愴恨情不足
九重深且嚴.視若窘羈束
腐朽視玉石.膻惡生膏沐
倏起駕八駿.凌飛厲黄鵠
遠尋西王母.高宴崑山麓
歸來九廟荒.日暮歌黄竹
