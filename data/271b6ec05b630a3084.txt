下營依遁甲.分帥把河隍.地使人心惡.風吹旗焰荒.
搜山得探卒.放火獵黃羊.唯有南飛雁.聲聲斷客腸.
歸去是何年.山連邏逤川.蒼黃曾戰地.空闊養雕天.
旗插蒸沙堡.槍擔卓槊泉.蕭條寒日落.號令徹窮邊.
虜寇日相持.如龍馬不肥.突圍金甲破.趁賊鐵槍飛.
漢月堂堂上.胡雲慘慘微.黃河冰已合.猶未送征衣.
南北惟堪恨.東西實可嗟.常飛侵夏雪.何處有人家.
風刮陰山薄.河推大岸斜.只應寒夜夢.時見故園花.
不是將軍勇.胡兵豈易當.雨曾淋火陣.箭又中金瘡.
鐵嶺全無土.豺群亦有狼.因思無戰日.天子是陶唐.
榆葉飄蕭盡.關防烽寨重.寒來知馬疾.戰後覺人凶.
燒逐飛蓬死.沙生毒霧濃.誰能奏明主.功業已堪封.
萬戰千征地.蒼茫古塞門.陰兵為客祟.惡酒發刀痕.
風落昆侖石.河崩苜蓿根.將軍更移帳.日日近西蕃.
