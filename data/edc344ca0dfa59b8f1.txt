密雪紛初降.重城杳未開
雜花飛爛熳.連蝶舞徘徊
灑散千株葉.銷凝九陌埃
素華凝粉署.清氣繞霜臺
明覺侵窗積.寒知度塞來
謝家爭擬絮.越嶺悞驚梅
暗魄微茫照.嚴飆次第催
稍封黃竹亞.先集紫蘭摧
孫室臨書幌.梁園泛酒杯
靜懷瓊樹倚.醉憶玉山頹
翠陌飢烏噪.蒼雲遠鴈哀
此時方夜直.想望意悠哉
