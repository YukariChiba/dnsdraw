五陵豪家輕薄兒.驕傲成癖不可醫
揮金買笑紅塵市.老死不曉寒與饑
囊螢案雪單貧士.杯水生涯北窗裏
途窮山鬼恣揶揄.命壓人頭提不起
郭君昔從先人遊.萬丈壯氣橫高秋
天無老眼不見錄.匆匆白了少年頭
一日訪余道艱窶.杯酒未闌淚如雨
揲蓍有術金不換.鶉衣百結無人補
我聞君語鼻亦酸.誤身直是坐儒冠
英雄未遇隠於卜.時人莫作白眼看
