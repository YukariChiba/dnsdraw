悠悠世事稱無窮.千靈萬象生虛空
活人性命由百穀.還須著意在耕農
自有奸民逃禁律.農夫倍費耕田力
青巾短褐皮膚乾.不避霜風與毒日
暮即耕兮朝即耘.東坻南壠無閑人
春秋生成一百倍.天下三分二分貧
天意昭昭憐下土.英賢比跡生寰宇
懲奸濟美號長材.來救黎元暗中苦
我聞愍農之要簡而平.先銷坐食防兼并
更禁貪官與豪吏.愍農之道方始行
