公家老博望.手斲扶桑根
騎之泛溟渤.飄然泝崑崙
直到析木津.細問黄河源
玉繩澹碧落.機杼閑天孫
北斗可用挹.槎腹漥爲樽
獨携天一水.從乾納諸坤
梧桐九秋影.苔蘚千年痕
媼神發深閟.泉冽槎猶存
爾泉以亨字.是亨本於元
世人重通塞.祗就利處論
習坎維心亨.中有真肧腪
木上有水井.何嘗以亨言
泉於性中汲.畫向象外吞
安得跨黄鵠.往款君平門
