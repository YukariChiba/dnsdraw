皇天久不雨.既雨晴亦好
食已得從容.偕行石城道
桑麻光似潑.山林淨如澡
蒼苔長綠髮.嫩竹揺翠葆
離離實攅椅.蔌蔌花褪棗
風梢水中蒲.烟葉湖外草
新秧良可喜.勃然見興槁
老農競耘耔.出作恨不早
誰家列午餉.蔬筍雜鮮薧
田頭立婦子.柳下坐翁媪
寧能擇豐甘.放筯等一掃
旁觀猶快意.想見慰傾倒
嗟予少力穯.自取宦遊惱
何當賦歸來.鬚髪已華皓
