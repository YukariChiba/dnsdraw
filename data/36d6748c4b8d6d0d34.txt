三伏適已過.驕陽化為霖.欲歸瀼西宅.阻此江浦深.
壞舟百版坼.峻岸複萬尋.篙工初一棄.恐泥勞寸心.
佇立東城隅.悵望高飛禽.草堂亂懸圃.不隔昆侖岑.
昏渾衣裳外.曠絕同層陰.園甘長成時.三寸如黃金.
諸侯舊上計.厥貢傾千林.邦人不足重.所迫豪吏侵.
客居暫封殖.日夜偶瑤琴.虛徐五株態.側塞煩胸襟.
焉得輟兩足.杖藜出嶇嶔.條流數翠實.偃息歸碧潯.
拂拭烏皮幾.喜聞樵牧音.令兒快搔背.脫我頭上簪.
