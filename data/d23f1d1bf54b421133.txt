有客持巨魚.造門前自陳
敢致子産饋.可待姜侯賓
野人不知薄.但媿心美芹
橫盤五尺餘.飛光生目輪
高鬣丹砂尾.長鬚黄金鱗
倔强忽起立.意氣如有神
口頰雖噞喁.哀訴何能伸
嗟哉自潛泳.胡遘網罟屯
使居江湖間.藏器養其身
得時感靈變.呼吸乘風雲
奮迅彌宇宙.洗滌萬物新
胡忍事一飯.遽使刀俎親
無罪就死地.惻然傷吾仁
解之謝來客.放爾歸通津
不期明珠報.相忘乃吾真
此去戒前禍.芳餌爲禍因
送爾吾自往.世有鄭校人
