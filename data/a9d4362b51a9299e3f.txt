吾兒適淮壖.送之梅市橋
三年安得過.思汝雙鬢凋
今年當代歸.秋色已蕭蕭
迎汝不憚遠.夢泝錢塘潮
人事不可料.邑民挽歸橈
郡牧部使者.交章聞之朝
增秩復使留.此事久寂寥
念汝未育子.大女方垂髫
小女聞學行.想像扶床嬌
汝少知讀易.外物莫能揺
但願早舉孫.不必七葉貂
歸来郎罷前.相從樂簞瓢
