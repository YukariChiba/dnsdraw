我年五十九.門弧子垂左
我今年七十.見子雙髻鬌
腹僅椰子大.貯書一何夥
疾讀建瓴水.響應炙車輠
光怪蟠肺腸.不啻珠萬顆
小松三尺許.千丈氣磊砢
近笑韓氏子.瑟僩了細瑣
遠笑陶翁兒.但解覓梨果
我年如子時.記誦亦云頗
舉苕乃遺帚.一懶萬事墮
願子於心田.及時勇耕播
秋成斂精鑿.糠粃勤篩簸
子之名曰燧.此語本宰我
拾舊新是圖.學問甚改火
字之曰又新.進業幸勿惰
譬如萬里途.幸已餱糧裹
一旦輟于行.駿馬同鱉跛
近世文字繁.動輒百篋鎖
誰能發蠹魚.丹鉛拂埃堁
手之而口之.五夜孤燈坐
林下時思之.解衣盤薄臝
六經四書外.一一與探揣
鵬鯨大胾嘬.餘子或螟蠃
又新有如此.名世豈不可
江之水湯湯.念子駕歸舸
泝源尋紫陽.子其正帆柁
