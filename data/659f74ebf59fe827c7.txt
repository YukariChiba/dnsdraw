前時京師來.對馬嘗相揖
埃塵正滿衢.笑語曾未及
雖然恨莫親.往往聞風什
星斗交垂光.昭昭不可挹
獨哦秋露中.豈顧衣裘溼
酒杯輕宇宙.天馬難羈縶
今朝我還都.但見交朋泣
借問泣者誰.曼卿魂已蟄
堂堂豪傑姿.遂爾一棺戢
君生寒月明.君沒寒月入
月入還復升.精魄寧未集
孤墳細草遍.翠碣嗟新立
