春陽入我圃.窗戶弄喧景
幽池明可鑒.翠竹列如屏
折枯呈紫莖.掊墳見紅穎
端居閱時序.人事謝參省
生才不濟世.不如守閭井
聊慕莊氏說.處陰以休影
興來讀我書.興盡煮吾茗
崔侯乃同好.每見輒自警
守道心常晏.感時嘆屢永
邊隅事未寧.豪俊當馳騁
西麾覆妖巢.北指斷凶頸
既非二者任.且復安吾靜
