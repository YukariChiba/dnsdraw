皇家科目周家同.三歲大比羅英雄
六龍渡江念幽遠.賜之貢額令選充
載戢干戈講經藝.詩書比屋陶儒風
堂堂衛公千人傑.振鬣長鳴萬馬空
一時諸老皆斂避.束带廊廟熙羣工
地靈育秀殊未已.有偉男子如衛公
龍門逸步已突兀.鳳穴神彩尤昭融
襟懷洒落志慷慨.風格俊爽材疏通
源泉混混回倒海.力量恢恢扶頹嵩
幾年名震動旒冕.一日詔下來旌弓
天之降材要有用.士之用世良無窮
蕭曹事業皆土苴.堯舜規摹宜磨礲
支持大厦要梁棟.努力自愛毋匆匆
