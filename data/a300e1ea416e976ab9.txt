溫明好天氣.猛憶湖山遨
平堤到處柳.流水誰家桃
樽斚選勝檻.笙歌喚輕舠
百需不移具.一醉何庸逃
膜鼓着日緊.紙鳶得風高
買歸不論價.矜詡相爲豪
迅晷畧兩眼.柔颸摇三毛
閙裏夢已破.閑邊趣方牢
摘桑暮西崦.浸穀朝東臯
病來飯即藥.客至茶當醪
雲煙面目稔.筍蕨氣勢鏖
腰頑渠稱鶴.脚硬難爲鰲
吾非東山謝.亦非華陽陶
泊乎潜溪潜.萬事隨所遭
