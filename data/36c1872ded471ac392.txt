坤軸東南傾.大江日夜注
前驅下荆巫.餘濤略吳楚
任勢不期勞.得意緣所遇
水也初無營.神哉亮誰主
芳蘭沉清華.碧藻舒翠縷
晨鵠戲野岸.春鳬集深渚
均是得所安.而神豈私汝
古來幾精魂.捨此迷所處
淫遊不知還.沙村失煙樹
而我後千載.悠然在江滸
抱嗇貴無競.矜名忌多取
冥冥罨岸風.淫淫打船雨
舞雪窺洪濤.開蘋渡前浦
再拜謝神貺.聊復隨所住
