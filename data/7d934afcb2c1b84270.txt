鳳池新雨後.池上好風光.劉禹錫
取酒愁春盡.留賓喜日長.裴度
柳絲迎畫舸.水鏡寫雕梁.崔群
潭洞迷仙府.煙霞認醉鄉.賈餗
鶯聲隨笑語.竹色入壺觴.張籍
晚景含澄澈.時芳得豔陽.劉禹錫
飛鳧拂輕浪.綠柳暗回塘.裴度
逸韻追安石.高居勝辟強.崔群
杯停新令舉.詩動彩箋忙.賈餗
顧謂同來客.歡游不可忘.張籍
