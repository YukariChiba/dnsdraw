好山如幽人.深絕常避地
潛峯獨呈露.孤立信奇最
高擁一峯寒.縹緲亂雲氣
萬古招行人.誰與賞心會
我公實仙才.崑閬失品次
挽公青霞襟.來作綉衣使
終尋汗漫遊.高舉九霄外
行色開畫圖.秋容掩新霽
造化爲我娛.神超物無累
我窮知音稀.與世久無味
落葉掃不禁.歲月水東逝
愁作送公詩.出門更何詣
贈言詞亦貧.無以報高誼
野宿慎衣裘.寒霜方夜墜
