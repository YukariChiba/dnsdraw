仲將題凌雲.比訖鬚盡白
陸展媚側室.星星染爲黑
人生如寄耳.況復形與色
澤壑藏山舟.夜半輸有力
厖眉三不遇.已矣何所惜
二毛賦秋興.自愛頗姑息
聞諸古竺乾.毛髮因地得
數窮反其本.螻螘得而食
妙年光可鑒.烱若鴉羽戢
映梳漸蕭肅.變化了無隙
所以梵志云.昔人已非昔
皤然君勿笑.子羽以貌失
信美如客兒.終翦施摩詰
我作白鬚行.而得養生術
