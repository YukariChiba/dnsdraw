四山如蝟毛.中有線路縈
誰人導我來.得此掌許平
雨後天宇空.夏氣和且清
休日一無事.駕言南山行
南山有何好.翠壁列崢嶸
巨木老已仆.頼有紅石撐
自從嚴大夫.廢興今幾更
穉幹亦合抱.知幾閲晦明
幽壑架危亭.無風涼自生
少間上絕頂.四望圍長城
漲江籠篆紋.小市分棋枰
俛仰忘身世.獨慨呼酒傾
何知玉堂客.分雜巴叟耕
下山喜同步.元自脚力輕
