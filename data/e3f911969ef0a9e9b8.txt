王郎天下士.中和自生稟
澹然初無營.見者輒歛衽
幕中資婉畫.處事極精審
與人如恐傷.律己淵冰懔
深恐馬駭輿.要使鴞食葚
一寸憂國心.幾年不甘寢
此意大未酬.退靜若已甚
使之行所學.庶幾人奠枕
向來孰間之.未免斯立噤
川泳而雲飛.頼有東陽沈
露章極推轂.分韻句裁錦
風流有如許.不復嘆踔踸
如君豈蓬蒿.人物妙流品
不應奉香火.爲養謀祿廩
與君幸瓜葛.心交今十稔
豈惟我惜別.行道情苒荏
紅蓮色何似.翠柏風逾凜
願君疎藥裹.一意護茵飪
棄鼎寶康瓠.浮名如拾瀋
行矣無多言.臨岐且劇飲
