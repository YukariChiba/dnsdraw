平生契所崇.晚得故人語
驚呼追曩遊.世道今如許
中原鞠茂草.萬里盡豺虎
天王巡江濆.對壘眺淮楚
未聞誅叛亡.快憤斷腰膂
上復九廟讐.下寬四民苦
胸中有成奏.無路不容吐
天高雲霧深.灑泣逃罪罟
朅來陪勝集.人物良可數
高氏父子賢.王甥兄弟窶
相過茶酒間.窮年簡編處
喪亂共傷時.興衰更懷古
假日聊銷憂.信美非吾土
夜闌然薪歸.被酒踏寒雨
買山結茅茨.我老竟何所
要當喬松根.白石仍同煮
