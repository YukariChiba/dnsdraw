庭隅墮缺月.慈烏驚夜啼
哀啼心獨苦.抱雛耿孤棲
孤棲不自恤.懷人在中閨
嫠緯織不成.撫杼羌憯悽
煢煢守孤兒.覆額髮未齊
矢心負螟蠃.兩手各持携
廩粟不自富.歲以粒遺黎
大火化劫運.終然完白圭
邅迴蹇吾道.三綱墜塗泥
鬚眉衆婦女.媿死一寡妻
徽名表貞節.光彩生門題
斲雪靈山山.濯清沙溪溪
三唱衛柏舟.天橫斗柄低
