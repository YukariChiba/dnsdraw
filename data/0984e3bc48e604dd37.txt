維日在婁春事殷.維桐始華天氣新
亂紅遶樹綠幄均.櫻筍又薦冰盤珍
知是燕胎協卜.牛宿會辰.繡衣立當霄漢春
驪駕飛度天河津.帕中玉屑糧未陳
鏡裏寶月光逼真.廉如一條冰照人.健如九臯鶴離羣
舌根不道煙火塵.鼻端那受富貴熏
手探囊方皆木神.袖出薦紙生煙雲
兕觥祇酌春酒醇.衣佩更取秋蘭紉
民居安安鴻鴈賓.吏膽帖帖烏鳶馴
王母之桃莊生椿.寧如洙泗一字仁
願言福星當紫宸.光照鄰女長無貧
