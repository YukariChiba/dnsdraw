我來自南今幾月.萬里不曾看點雪
艤舟江南煙水灣.雪作春風更奇絕
凍雲漠漠愁鎖空.初聞冰霰響窗蓬
鮫人泣下玉盤碎.珠璣亂落層霄中
須臾雪片大如指.密灑江干浩無際
白帝從以萬玉妃.婀娜旂常墮雪水
迴風飄舞轉交加.坐看汀洲鋪玉沙
已驚綠柳早飛絮.更訝黄蘆還带花
沙頭鳬鴈自儔侣.天暝雲寒去何處
漁翁獨立釣清江.披得一蓑非好句
梁谿居士初歸來.對此超然慰所懷
家在淮東阻行色.晴天且爲片時開
