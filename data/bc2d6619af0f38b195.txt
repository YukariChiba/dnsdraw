古交久淪喪.末世尤反覆
谷風歌焚輪.黄鳥譬伐木
永懷羊與左.重義踰血屬
客行干楚王.冬雪無斗粟
傾糧活一士.誓不俱死辱
風雲爲慘變.鳥獸同躑躅
角哀哭前途.伯桃槁空谷
終乘大夫車.千騎下棺櫝
子長何所疑.舊史刊不錄
獨行貴苟難.義俠輕殺戮
雖云匪中制.要可興薄俗
荒墳鄰萬鬼.溘死皆碌碌
何事荆將軍.操戈相窘逐
