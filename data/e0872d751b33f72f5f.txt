蓋頭即可居.容膝即可安
連雲大厦千萬間.何如壺中別有天
壺中何所有.筆牀茶竈葫蘆酒
壺中何所爲.目送飛鴻揮園絲
窗前祝融老僧竹.壁上九疑狂客詩
壺中主人知爲誰.啖棗仙伯雪鶴姿
左攬玄微袂.笑移砥柱弄河水
右拍長房肩.飽餐麟脯傾玉舷
蓬萊山.在何處.勸君且占壺中住
不曾上列金馬門.也應不識崖州路
探禹穴.浮沅湘
脚下塵土鬢上霜.我到壺中如故鄉
