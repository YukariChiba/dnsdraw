五月五日午.薰風自南至
試爲問大鈞.舉杯三酹地
田文當日生.屈原當日死
生爲薛城君.死作汨羅鬼
高堂狐兔遊.雍門發悲涕
人命草頭露.榮華風過耳
唯有烈士心.不隨水俱逝
至今荆楚人.江上年年祭
不知生者榮.但知死者貴
勿謂死可憎.勿謂生可喜
萬物皆有盡.不滅唯天理
百年如一日.一日或千歲
秋風汾水辭.春暮蘭亭記
莫作留連悲.高歌舞槐翠
