黄堂指顧了凡最.紅幕奔馳了苛碎
更無可了別駕翁.贏得徜徉是非外
未有可偷風月天.崢嶸新起東偏廢
風含渾沌竅裏音.月弄光明藏中態
吹開雲雨天益高.照破山河地加大
兼之足以答公餘.妙處何人同領會
無酒客有詩相酬.有酒可無客相對
主酣客醉舌俱饒.說到無聲無色界
髮難恃細併毛融.骨不禁清連肉蛻
目不信爲山河影.耳豈信爲天地籟
主困欲眠客且歸.不容耳目寧容喙
