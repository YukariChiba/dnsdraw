幽人寄巖谷.志士從簪纓
所尚初不同.出處皆有行
夫子胡爲哉.飲露餐秋英
和璧以爲質.黄鐘以爲聲
皎皎文史中.久作星斗明
一見輙心降.端如屈人兵
天意亦可料.禍患矧已經
豈其禮樂時.而不收珪珽
故知阿衡任.便是西山清
我豈夫子徒.猥辱藪澤并
驅車遠過我.爲我開天庭
凡今落松麈.皆昔所未聆
念此坐相阻.三十六峰横
子言不子隨.猶得座右銘
