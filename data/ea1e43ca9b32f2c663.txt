九河赴滄溟.奔放日洶洶
霖霪作秋潦.散漫失邱壠
孤城臨絕島.狂瀾驚四擁
鳬鷗散凌亂.蛟鰐似矜寵
微茫天勢平.蕩揺坤軸動
田家栽一麥.秋稼泥沙壅
何能憂卒歲.迫此朝夕恐
孤生寄卑濕.五斗安闒茸
飽聞達人觀.未作窮途慟
稍令裨危堤.運土紛接踵
河伯聊戱劇.爾輩嗟倥偬
成侯北方秀.筆力千鈞重
新詩試模寫.氣奪洪濤湧
英英幕下郎.仡仡山西種
何當一交鋒.我亦願助勇
