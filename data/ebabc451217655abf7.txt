銀山突兀蒼海頭.夜半鼓噪萬貔貅
爭雄角力轉坤軸.旋磨塵世偕浮漚
朝朝暮暮自消長.誰言於此隨海鰌
鴟革裹尸已塵土.未必怒怨卒未休
看公立論屈前輩.筆端有力挽萬牛
孤峰絕崖氣象古.亦復粲粲珊瑚鈎
分明掘見陰陽根.判斷造化之深幽
玄機發泄天帝嗔.此文正恐雷霆收
不然亦似畫鳥跡.長夜鬼哭聲啾啾
公自騎鯨去不返.滿江明月蘆花秋
