昔君坐談詩.古音振宮商
昔我起舞劍.三尺星斗光
我劍何慷慨.君詩何老蒼
感此一笑嘆.徒成九迴腸
久別忽想見.歲月驚惶惶
豈無平生友.對面險太行
知心今幾人.况復天一方
安得飛霞佩.共挹天瓢漿
道義有真樂.何必甘膏粱
臨行勸我酒.我飲不盡觴
一飲情易闌.再飲情更長
斜陽重回首.烟水空蒼茫
