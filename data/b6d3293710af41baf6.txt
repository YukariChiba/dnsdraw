讀書求見古人心.閉門不知青春深
夜來東風掃浮陰.曉光薄林生遥岑
搜尋不覺出門去.綠暗溪邊楊柳路
詩章立願不復作.會景那知自成句
歸途晤語誰與從.眼前物物俱春工
崇桃積李事已晚.牡丹正麗酴醿穠
白茶照人冰雪同.紅茶燒空猩血紅
金沙雨晴翡翠積.海棠露濕胭脂重
急呼詩朋喚酒伴.高堂共泛琉璃鍾
夜闌秉燭相對語.謾道今人不如古
古士放達醒者稀.今人不飲徒自苦
