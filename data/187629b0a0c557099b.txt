總角嗜學問.於心期可收
歲月如逝水.倏忽二十秋
紛紛何所得.俗士難與謀
夫子四海士.不數韓荆州
摳衣一嘗會.頗輕萬戶侯
祝子晚傾蓋.緩急仍同舟
偉哉廊廟器.價高自難酬
相從半周星.會別嗟何稠
班荆此話舊.落落志益修
嗟我聞道晚.僅脫兒女憂
一斑幸時窺.稍知辨薰蕕
執經濫同席.得子真良儔
安得身爲雲.相陪汗漫遊
茫茫水東注.百川皆亂流
駑駘飽束芻.市者常易售
借問諸夫子.爲功忌中休
此語期同踐.此外復何求
