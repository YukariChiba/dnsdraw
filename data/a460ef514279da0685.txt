習庵築室.扁曰觀聚
堂前何有.萬象可覩
山如郛郭.烟雲吞吐
草木沃若.春光媚嫵
脩篁漫山.不知隆暑
何况秋空.呼日入戶
朔風吹雪.松聲如怒
上天下地.四方曰宇
物生其間.何可勝數
我于是觀.樂哉斯土
隨意作室.不華不窳
買山旋添.稍葺園圃
得趣幽閑.不入城府
良朋偶來.傾倒肺腑
不及時事.惟談鄒魯
朋去何爲.周易一部
消息盈虛.窮今亙古
觀乃自觀.寂無一語
