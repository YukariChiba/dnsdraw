真宰動洪鑪.萬物皆消息
唯有三珠樹.不用東風力
君子天廟器.頭骨何巉崱
海內久聞名.江西偶相識
誰不有詩機.麟龍不解織
誰不有心地.蘭茝不曾植
多君二俱作.獨立千仞壁
話道出先天.憑師動臻極
青霄鴈行律.紅露荆花滴
偶然成遠別.別後長相憶
行至鄱陽郡.又見謝安石
留我遇殘冬.身心苦恬寂
江上春又至.引頸山空積
何日再相逢.天香滿瑤席
