生平仰嵩丘.今日上絕頂
蒼天不能高.星斗閟光景
風雲乍起伏.雷雨半蘇醒
下看飛鳥背.錯亂松柏影
神龍不深遁.偃蹇臥半嶺
舊聞飛石鬬.不受懸瀑梗
大河東北流.渺渺黄數頃
五更看日出.平地湧金餅
誰能啜其華.夜氣初未冷
諸峰環而立.一一皆秀整
中居此丈夫.衆象不得騁
巍然萬物表.獨閱百代永
同來有奇士.可得一笑領
不用貯微言.區區吊箕潁
