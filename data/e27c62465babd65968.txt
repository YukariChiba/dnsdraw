自昔能詩者.如公敏思稀
清風當世聳.大雅一時歸
京輔方期治.天顔此暫違
召棠隨有愛.庖刃不勞揮
吟筆閑邀戰.隣邦動怯圍
疲神支敗北.對景失芳菲
無物酬明月.何心衒晝衣
驚弦常跕跕.突陣正騑騑
溪柳柔金幄.園花爛錦幃
嬉遊成樂國.佳氣俯端闈
郢曲高難和.荆棲近莫依
流年傷阻闊.好夢接容輝
不信降旗豎.猶勝走檄威
可慚貂莫續.安敵虎而飛
窘蹙圖更郡.奔逃始見機
吾鄉雖甚美.無計戀柴扉
