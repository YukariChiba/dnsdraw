蟠根寄荒絕.擢幹空椮蕭
鄉來聞妙語.翦拂到兒曹
垂老猶叵堪.開落幾徒勞
不謂動杖屨.惠然排蓬蒿
尚能領諸生.相就醉澂醪
真頼旁輝映.併覺標韵高
酒闌興未已.分韵看揮毫
籍湜俱可人.冥搜爭過褒
乃知天地間.一等爲賢豪
橫飛與陸沉.亦各繫所遭
再煩起窮邊.國柄行當操
盡期如此花.曉夕幸甄陶
得備和羹用.寧不出伊皋
百年幾春風.勿令心忉忉
