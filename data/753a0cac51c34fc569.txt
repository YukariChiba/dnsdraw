若昔文命熈帝虞.大龜浮洛出元謨
翍山瀉澤魑魅走.四海砥定由天扶
周摧嬴仆亂疆理.壁中但得司空書
先生始病學者惑.爲畫盈尺山川圖
職方輿地在眼下.地勢天文高下殊
始驚六合可舒卷.吾道指掌何難乎
先生當時持此藝.欲以稽古開天意
命乖時背竟何爲.于今傳者爲張宜
宜生五十頭已白.連蹇不爲州郡辟
朝廷何時舉行河.合笑平當未精賾
