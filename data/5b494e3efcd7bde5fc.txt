山空木葉脫.霜露日已寒
蕭蕭歲寒子.勁氣不可干
下庇秋草根.上棲衆鳥安
煙梢掠雲漢.過者仰首觀
云何九衢罅.有此五畝寛
况當祇洹舍.永謝翦伐歎
高人名此君.千載莫敢刊
豈同渭川封.肯汙秦氏官
鵷鶵未來食.螟螣或見殘
終然保常操.特立良獨難
我疑卞忠貞.鐵石瑣肺肝
遺骸寄此地.藏碧留餘丹
精誠入毛髪.化此千琅玕
見之發三歎.臨風肅衣冠
