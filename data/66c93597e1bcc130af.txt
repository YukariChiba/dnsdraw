吾黨仲容.行脩能通
而志卓然.以慕直躬
嘗儕扣閽.力摧姦鋒
上旌其言.擢第南宮
府庠諸生.坐斥怱怱
君盡遠詒.盍援掖逢
予疏已先.所見略同
每起敬愛.有烈士風
予歸里閈.時訪藋蓬
匪義不談.惟理是窮
告予戍及.棲枳湘中
壯哉茲行.近紫蓋峰
刑使傑然.蜀彥之雄
埋輪大勇.折檻精忠
朝夕趨承.必得所從
一被容接.終身登龍
惟仕首輔.必廉必公
惟學策要.必敬必恭
胡張之鄉.名理之宗
公餘取友.以相磨礲
