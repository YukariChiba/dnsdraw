岸上馬蹄響.縣中更鼓清
篷背雨亦止.意當明旦晴
夢記所泊處.喬木枯崢嶸
天色果開否.浩浩惟風聲
篙師夜先起.船尾燈火明
苦寒未可發.婦爲治餐烹
咀嚼似有味.宿昔餘蔬羹
人世如此耳.役役一飯營
負販規貨利.干祿求榮名
斯人以家浮.止爾了一生
大者據疆土.以國相攻爭
至微若螻蟻.行陣有戰征
我卧思此事.究竟終何成
頑僕懵無知.鼻息如雷鳴
