昔賢抱奇識.閱世猶鼠肝
深顰畏軒冕.自謂山林寬
至今仰高躅.凜若冰雪寒
我侯坐少孤.久著聚鶡冠
辛勤取微鷃.屢費黄金丸
歸來長太息.依舊一瓢簞
偶逢隠者谷.愛此高巑岏
結廬面絕壁.所幸一枝安
侯今未全老.每據伏波鞍
曷不持長纓.取虜報縣官
功名事不磨.未可樂丘墦
嗟我如鷦鷯.盡室寄葦萑
謀居轉幽邃.欲把嚴陵竿
歸乏環堵室.始覺生理難
因侯有華構.彌起百憂端
