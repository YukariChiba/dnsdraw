髮殘不勝冠.齒墮欲廢嚼
譬如亭皋木.秋至葉自落
豈惟形骸變.意氣已非昨
床隅倚拄杖.壁上挂雙屩
經旬不出戶.薄飯羹藜藿
居然遠霜露.因得養腰脚
年衰固應死.延促未可度
人之生實難.壽終固爲樂
開卷思千載.閲世等六博
志士有蹈海.儒生亦投閣
何如釀濁醪.遇興時獨酌
半酣望青天.萬事付一噱
