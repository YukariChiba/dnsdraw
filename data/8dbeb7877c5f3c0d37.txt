開元冠蓋裏.無若賀知章
乞得鏡湖水.洗出明月光
行坐鏡與月.身衣羽人裳
心存黄庭經.目視白鳥行
歲時忽已古.高韻抗彭莊
今聞許子春.來守稽山傍
稽山風月在.鏡水菰蒲長
臘市開梅萼.霰雪凌早芳
卧龍生茗舌.鼓角催新陽
焙邊可以啜.樹間可以觴
賀老於當日.必定無此嘗
唯有李白詩.酒船芙蓉香
安得效白也.賸載借艅艎
與君同醉翁.智慮收肝腸
