歲窮候嚴沍.木石凍欲折
寒雲盡四垂.乾坤清氣發
僊人唾珠玉.瑣碎自天落
神功忽收斂.聲光隨息絕
暮夜風怒號.飄泛動几格
老夫卷書坐.燈焰耿明滅
爐存火已微.缾罄酒莫索
擁衾作龜縮.毛骨冷於鐵
皓色倏浮窗.疑雪復疑月
推枕晨啟扉.金烏已赫赫
桃符即換歲.椒盤行送臈
誰其呼滕六.爲我作三白
