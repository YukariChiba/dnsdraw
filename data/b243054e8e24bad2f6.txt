一雨火雲盡.閉門心冥冥.蘭花與芙蓉.滿院同芳馨.
佳人天一涯.好鳥何嚶嚶.我有雙白璧.不羨于虞卿.
我有徑寸珠.別是天地精.玩之室生白.瀟灑身安輕.
只應天上人.見我雙眼明.
陽烏爍萬物.草木懷春恩.茫茫塵土飛.培壅名利根.
我本是蓑笠.幼知天子尊.學為毛氏詩.亦多直致言.
不慕需臑類.附勢同崩奔.唯尋桃李蹊.去去長者門.
美人如游龍.被服金鴛鴦.手把古刀尺.在彼白玉堂.
文章深掣曳.珂佩鳴丁當.好風吹桃花.片片落銀床.
何妨學羽翰.遠逐朱鳥翔.
乾坤有清氣.散入詩人脾.聖賢遺清風.不在惡木枝.
千人萬人中.一人兩人知.憶在東溪日.花開葉落時.
幾擬以黃金.鑄作鐘子期.
莫輕白雲白.不與風雨會.莫見守羊兒.或是初平輩.
人生非日月.光輝豈常在.一榮與一辱.古今常相對.
君不見於公門.子孫好冠蓋.
古交如真金.百煉色不回.今交如暴流.倏忽生塵埃.
我願君子氣.散為青松栽.我恐荊棘花.只為小人開.
傷心複傷心.吟上高高臺.
常思謝康樂.文章有神力.是何清風清.凜然似相識.
一種為頑嚚.得作翻經石.一種為枯槁.得作登山屐.
永嘉為郡後.山水添鮮碧.何當學羽翰.一去觀遺跡.
常思李太白.仙筆驅造化.玄宗致之七寶床.
紫皇殿前五色麟.忽然掣斷黃金鎖.五湖大浪如銀山.
甯知江邊墳.不是猶醉臥.
憶在山中時.丹桂花葳蕤.紅泉浸瑤草.白日生華滋.
箬屋開地爐.翠牆掛藤衣.看經竹窗邊.白猿三兩枝.
東峰有老人.眼碧頭骨奇.種薤煮白石.旨趣如嬰兒.
月上來打門.月落方始歸.授我微妙訣.恬澹無所為.
別來六七年.只恐白日飛.
