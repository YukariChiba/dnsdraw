昭君顔如花.萬里度鷄漉
古今罪畫手.妍醜亂羣目
誰知漢天子.袨服自列屋
有如公主親.尚許穹廬辱
况乃嬪嬙微.未得當獯鬻
奈何弄文士.太息爭度曲
生傳琵琶聲.死對青塚哭
向令老後宮.安得載簡牘
一時抱微恨.千古留賸馥
因嗟當時事.賢佞手反覆
守道蕭傅死.效忠京房戮
史臣一張紙.此外誰復錄
有琴何人操.有塚何人肅
重色不重德.聊以砭世俗
