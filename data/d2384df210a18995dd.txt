飛光洗積雪.南山露崔嵬
長淮水未綠.深塢花已開
遠聞山中泉.隠若冰谷摧
初誰愛蒼翠.排空結樓臺
䡾䡾架梁棟.輝輝刻瓊瑰
先生鸞鳳姿.未免燕雀猜
飛鳴失其所.徘徊此山隈
萬事於人身.九州一浮埃
所要挾道德.不愧丘與回
先生逐二子.誰能計垠崖
所懷雖未寫.所適在歡咍
爲語幕下士.殷勤羞甕醅
