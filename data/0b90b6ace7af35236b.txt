江州望通州.天涯與地末.有山萬丈高.有江千里闊.
間之以雲霧.飛鳥不可越.誰知千古險.為我二人設.
通州君初到.鬱鬱愁如結.江州我方去.迢迢行未歇.
道路日乖隔.音信日斷絕.因風欲寄語.地遠聲不徹.
生當複相逢.死當從此別.
君遊襄陽日.我在長安住.今君在通州.我過襄陽去.
襄陽九裏郭.樓堞連雲樹.顧此稍依依.是君舊遊處.
蒼茫兼葭水.中有潯陽路.此去更相思.江西少親故.
去國日已遠.喜逢物似人.如何含此意.江上坐思君.
有如河嶽氣.相合方氛氳.狂風吹中絕.兩處成孤雲.
風回終有時.雲合豈無因.努力各自愛.窮通我爾身.
