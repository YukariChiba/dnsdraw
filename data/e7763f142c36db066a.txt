新亭結雲根.暗谷通子午
環山繚遠碧.雲木巧相補
峭壁倚層霄.痕迹無鑿斧
朝登晻靄中.嵐氣隨步武
須臾大明升.萬象快觀覩
一日一坐間.變態難悉數
松陰轉虛簷.清梵出重廡
閭閻萬瓦合.下視纔一縷
悠悠落日吞.耿耿寒月吐
邀朋文字飲.四座揮玉麈
雅詩發天慳.妙語叩玄圃
援琴奏哀彈.得趣忘抑撫
人生貴適意.涉世隨仰俯
陋矣韓淮陰.耻與噲等伍
三年瞬息中.聊作溪山主
杯深且樂聖.綆短強汲古
至理在目擊.何用苦撐拄
超然心境空.逸韻渺天宇
