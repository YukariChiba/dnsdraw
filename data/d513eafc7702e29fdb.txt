何年供奉仙.寫此真乘黄
矯矯天骨起.爛爛隅目光
豈無萬里姿.御者非王良
青衫老奚官.肉眼空倀倀
飲秣不以時.羈馽無繇驤
昂首思渥洼.浩蕩充虛腸
何來斗斛水.似是出尚方
雖霑金井恩.未效和鸞鏘
蹭蹬十二閑.何異古道傍
迴首萬駑駘.飽食馳康莊
朝飲華清流.暮垂紫游韁
此馬獨棄捐.物理良可傷
君王倘惠養.請試苜蓿長
