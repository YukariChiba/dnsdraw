仙人東方生.浩蕩弄雲海.沛然乘天遊.獨往失所在.
魏侯繼大名.本家聊攝城.卷舒入元化.跡與古賢並.
十三弄文史.揮筆如振綺.辯折田巴生.心齊魯連子.
西涉清洛源.頗驚人世喧.采秀臥王屋.因窺洞天門.
朅來遊嵩峰.羽客何雙雙.朝攜月光子.暮宿玉女窗.
鬼谷上窈窕.龍潭下奔潈.東浮汴河水.訪我三千里.
逸興滿吳雲.飄颻浙江汜.揮手杭越間.樟亭望潮還.
濤卷海門石.雲橫天際山.白馬走素車.雷奔駭心顏.
遙聞會稽美.且度耶溪水.萬壑與千岩.崢嶸鏡湖裏.
秀色不可名.清輝滿江城.人游月邊去.舟在空中行.
此中久延佇.入剡尋王許.笑讀曹娥碑.沉吟黃絹語.
天臺連四明.日入向國清.五峰轉月色.百里行松聲.
靈溪咨沿越.華頂殊超忽.石樑橫青天.側足履半月.
忽然思永嘉.不憚海路賒.掛席曆海嶠.回瞻赤城霞.
赤城漸微沒.孤嶼前嶢兀.水續萬古流.亭空千霜月.
縉雲川谷難.石門最可觀.瀑布掛北斗.莫窮此水端.
噴壁灑素雪.空蒙生晝寒.卻思惡溪去.寧懼惡溪惡.
咆哮七十灘.水石相噴薄.路創李北海.岩開謝康樂.
松風和猿聲.搜索連洞壑.徑出梅花橋.雙溪納歸潮.
落帆金華岸.赤松若可招.沈約八詠樓.城西孤岧嶢.
岧嶢四荒外.曠望群川會.雲卷天地開.波連浙西大.
亂流新安口.北指嚴光瀨.釣台碧雲中.邈與蒼嶺對.
稍稍來吳都.裴回上姑蘇.煙綿橫九疑.漭蕩見五湖.
目極心更遠.悲歌但長籲.回橈楚江濱.揮策揚子津.
身著日本裘.昂藏出風塵.五月造我語.知非儓儗人.
相逢樂無限.水石日在眼.徒幹五諸侯.不致百金產.
吾友揚子雲.弦歌播清芬.雖為江寧宰.好與山公群.
乘興但一行.且知我愛君.君來幾何時.仙台應有期.
東窗綠玉樹.定長三五枝.至今天壇人.當笑爾歸遲.
我苦惜遠別.茫然使心悲.黃河若不斷.白首長相思.
