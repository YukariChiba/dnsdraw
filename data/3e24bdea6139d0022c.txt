高名向已求.古韻古無儔
風月拋蘭省.江山復桂州
賢人知止足.中歲便歸休
雲鶴深相待.公卿不易留
滿朝張祖席.半路上仙舟
篋重藏吳畫.茶新換越甌
郡迎紅燭宴.寺宿翠嵐樓
觸目成幽興.全家是勝遊
篷聲漁叟雨.葦色鷺鷥秋
久別郊園改.將歸里巷修
桑麻勝祿食.節序免鄉愁
陽朔花迎櫂.崇賢葉滿溝
席春歡促膝.簷日暖梳頭
道暢應爲蝶.時來必問牛
終須康庶品.未爽漱寒流
議在歸羣望.情難戀自由
小生誠淺拙.早歲便依投
夏課每垂獎.雪天常見憂
遠招陪宿直.首薦向公侯
攀送偏揮灑.龍鍾志未酬
