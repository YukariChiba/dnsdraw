仙曹寄江干.吏隠適吾願
西軒館梅友.屋老狸鼠覘
坐令高世姿.不耐塵網罥
殷勤數問訊.餘力稍營繕
八窗敞虛明.孤標對老健
佇立慘澹中.恍覺容采絢
天風發奇芬.霜月潑冷艷
官卑苟逃責.交淡日相見
凍摇哦詩吻.堅作忍饑面
癡頑信可憐.無取復奚羨
村醪未必佳.苦味且耐嚥
洗醆壽親尊.春和元不欠
勿競桃李場.恐爲吾友玷
