伊昔乃祖使朔幽.艱難以來無此流
節旄欲盡氣彌厲.始元屬國真其疇
清篇神護到江表.河梁訴別豈所侔
嗣孫學力有家法.洪毅不割清不浮
驥子受轡抹燕越.粉袍長鋏猶小留
人稱張籍好古淡.我愛趙壹辭伊優
往之論交恐避俗.是人摇颺如綴旒
長年閔默墮俗學.夙志顧省傷羈囚
頎然扣門出新作.山奇海祕困窮搜
頃從同盟漫著脚.欻遇强對須抽頭
吾鄉巨擘子龔子.磊塊貯腹皆陽秋
麗唱妍和日九返.君腕脫矣盍少休
惡語送似定一笑.共笑燕石酬精璆
