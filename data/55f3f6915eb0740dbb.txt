大庾嶺頭江南北.生平走遍梅花國
天下梅花詩最難.和靖居士占第一
七十四翁詩萬篇.一句梅花吟不得
譬如江夏黄鶴樓.既有崔顥無李白
何人幻出一橫枝.毛穎陳玄塗側釐
不丹不青逞妙手.月窗瘦影吾能移
真梅難賦賦寫梅.虛叟大叫尤難之
前身相馬九方句.焉能壓倒簡齋詩
張侯隨軒梅一幅.什襲珍藏過寶玉
南征不取萬戶侯.北歸未即九州督
借梅爲題求詩人.中原名士詩滿軸
和靖簡齋亦不無.顧慚才盡難貂續
張侯今在西湖隈.竹籬茅屋扃蒼苔
我亦自有梅世界.紫陽山中歸去來
梅花開時看梅開.花未開時看畫梅
不用雕肝刻肺被梅惱.但當一杯一杯復一杯
