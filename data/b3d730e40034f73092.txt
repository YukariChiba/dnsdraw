小謝清高大謝才.聖君令泰此方來.
一從到後常無事.鈴閣公庭滿綠苔.
紅錦帳中歌白雪.烏皮幾畔撫青英.
不知何物為心地.賽卻澄江徹底清.
誰報田中有黑蟲.一家齋戒減仙容.
分憂若也皆如此.天下家家有剩舂.
憂民心切出沖炎.禾稼如雲喜氣兼.
林下閒人亦何幸.也隨旌旆到銀尖.
方恐獄中桃樹出.忽聞枯木卻生煙.
褚祥為郡曾如此.卻恐當時是偶然.
枯骨縱橫遍水湄.盡收為塚碧參差.
分明為報精靈輩.好送旌旗到鳳池.
舍魯依劉一片雲.好風吹去遠纖塵.
猶期明月清風夜.來作西園第八人.
