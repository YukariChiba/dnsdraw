我聞抱膝翁.高卧南中廬
方其未遇時.邈若與世疎
起來扶漢業.肉骨成豐腴
青簡萬世名.寒窗一編書
出處寧異轍.此道誠非迂
嬾老天下士.被褐尚窮居
負米供一飽.晨昏擷園蔬
自知身有待.寧論食無魚
博洽貫萬理.收拾歸一途
翰墨瀉三峽.意氣橫九衢
才大用寧小.道肥身不臞
勳名會有時.天意非人圖
璧玉藏名山.抱璞初不渝
良工一顧盼.光彩照路隅
看君策駉馬.願言刈其芻
