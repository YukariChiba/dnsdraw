十月鷹出籠.草枯雉兔肥.下鞲隨指顧.百擲無一遺.
鷹翅疾如風.鷹爪利如錐.本為鳥所設.今為人所資.
孰能使之然.有術甚易知.取其向背性.制在饑飽時.
不可使長飽.不可使長饑.饑則力不足.飽則背人飛.
乘饑縱搏擊.未飽須縶維.所以爪翅功.而人坐收之.
聖明馭英雄.其術亦如斯.鄙語不可棄.吾聞諸獵師.
