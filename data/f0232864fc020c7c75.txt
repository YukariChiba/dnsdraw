明月峩進賢.飛霞粲朝服
歸着萊氏斑.堂前問凉燠
肘旁一印懸.字刻新安牧
清時寶靜恬.頹俗迷返復
而君膝上傳.賸此名節馥
頳鯉躍天池.羣鯫蕩相逐
中廼有一鱗.不洄亦不洑
驪龍雷電威.閃光注兩目
未知豢者誰.欲使同豭鶩
君家此二圖.厥理探已熟
翩然九門去.飫爾萬家福
風移戶賦稠.雨足山苗彧
一將蘭芸香.盡洗筩缿牘
手別阻齊房.心期屬帆軸
昔聞孔敬康.埋采彼深谷
遲君膏覲車.後乘載幽獨
