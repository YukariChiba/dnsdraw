書堂山崦西.微路經桑柘
婉婉綠陰中.傴僂牽羸馬
須臾將平川.時過幽谿瀉
源深人家稀.落日耕釣罷
過墻傍修竹.深處開茅舍
池塘遠軒窗.秀露風清夜
盃盤燈火裏.笑語茆簷下
白酒瀉新糟.醇釅如壓蔗
酒酣面發赤.箕坐談王霸
排斥出忌諱.怪語令人怕
野僧舊不懽.癡坐相嘲罵
但作鶴腦側.思歡殆無暇
夜闌乞新詩.自愧非作者
張燈掃西壁.把筆强驅駕
萬景毎騷縱.此夕偶相借
遂令諸子懽.一一如圖畫
