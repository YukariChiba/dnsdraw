皇天覆后土.藐然吾一身
職職萬同宇.何所非吾仁
人惟不自信.私意橫紛綸
君侯覽厥初.渾渾川無津
百家之精粹.六藝之芳醇
挹之未厭斁.欲以警此民
天機行日月.大戒明君臣
一源顯微貫.萬象曉晦新
焉知我爲我.聊以人治人
胡然閟厥施.膏澤猶其屯
意將楙所養.切磋及茲辰
余也峨眉陰.君兮滄江濱
生生共茲意.不隔江山春
懷哉寧無車.有繫未可巾
