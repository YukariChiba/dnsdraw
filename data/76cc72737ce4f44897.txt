動者樂流水.靜者樂止水
利物不如流.鑒形不如止
淒清早霜降.淅瀝微風起
中面紅葉開.四隅綠萍委
廣狹八九丈.灣環有涯涘
淺深三四尺.洞徹無表裏
淨分鶴翹足.澄見魚掉尾
迎眸洗眼塵.隔胷蕩心滓
定將禪不別.明與誠相似
清能律貪夫.淡可交君子
豈唯空狎翫.亦取相倫擬
欲識靜者心.心源只如此
