高堂面虛無.水色照羣有
不知歸流永.但見來帆久
蒼翠前後山.起伏龍蛇走
荒蕪六朝舊.獨此存不朽
凉風西北至.蕭颯驚戶牖
秋意倏已高.玄蟬嘒衰柳
主人厚賓客.嘉贈隨所取
爽豁破縈紆.高凉謝塵垢
開筵窮日影.玉斗湛清酒
長歌激梁塵.爛醉頗無負
羈遊屢飄蕩.攀援每遲後
數公傾蓋歡.夙昔故未偶
夜闌天正黑.出戶攬星斗
明發復殊方.行行但回首
