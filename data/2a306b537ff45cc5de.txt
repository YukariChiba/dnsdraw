翰苑昔陪侍.天光辱顧瞻
寵雖承渙汗.功不立毫纖
山鹿纓頻頓.鉛刀礪不銛
拭花眸子缺.撚雪頷髭添
跼影慚尸素.胡顔處禁嚴
辭盈雖免戾.取少詎因廉
定鼎分都異.張官執法兼
剡章愚懇盡.出綍茂恩霑
原憲非無粟.胡威尚有縑
求田近瀍洛.買宅混閭閻
地僻宜花卉.兒勤付米鹽
倦遊良足悔.居吉不煩占
裘葛膚無見.囷倉飯屬饜
僧居閑可借.野步静無嫌
行樂筇枝瘦.延賓稻醴甜
麥田泥試屐.桑蔭帽低簷
愛竹忙猶種.貪書老未厭
松煙溪石潤.檀燼博山尖
牋啓來慵拆.衣冠脫怕拈
紫毫斜倚架.黄卷密垂籖
涸轍猶蒙潤.寒灰免附炎
所憂資秩滿.但願歳時淹
自是散無用.非爲智養恬
聖朝英彦富.幸許一夫潛
