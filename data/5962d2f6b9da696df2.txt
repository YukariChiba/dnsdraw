水火氣類感.草木臭味親
君看金石交.分篤均天倫
朅來東川游.結友輕雷陳
諸君盡豪俊.著我漫浪身
酒斟約無算.詩妙各有神
人事不可知.變態生逡巡
一代韓荆州.大木卧龍鱗
客禽失危巢.翩翩傍叢榛
斗升何細碎.朱絲恐生塵
知己淚再滴.離羣恨方新
去茲勝社難.胸腹傷人神
臨岐欲何語.一味唯酸辛
歲晚念裘褐.幸勿忘騷人
