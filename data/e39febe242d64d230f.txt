葵傾心兮向陽.車導迷兮指南
彼赫曦兮麗晝.奚信耳兮銅盤
路通行兮九軌.奚窘步兮媻姍
理有窒兮必通.物無幽兮不闡
懿君子兮姱修.曾何心兮獨善
曼余目兮流觀.瞻咫尺兮威顔
慨冥行兮一世.撫余衷兮獨安
惟納約兮自牖.苟牆面兮孰誘
擁前旒兮余察.昏擿埴兮余考
周道兮如砥.君子兮所履
彼矇叟兮何知.跬步兮千里
倚檻兮永歌.君門九重兮奈何
倚皇明兮寤鑒.蹈前修兮不頗
