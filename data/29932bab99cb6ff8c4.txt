平生厭羈束.樂爲名山遊
五峰數千仞.拔地凌斗牛
山光落澗影.倒掛天河流
靈草霧露香.老木陰翳稠
鳥鳴春盎盎.虎嘯風飀飀
耳目兩以醒.虛襟清氣浮
況有希世交.居焉治林丘
玄談傾醍醐.蕩滌方寸愁
出沒死生際.日用誠吾由
應嗟世俗士.俯首窺王侯
百年聊汩汩.外物終何求
我將脫冠带.筑室東巖陬
長年丐香飯.師也能容不
