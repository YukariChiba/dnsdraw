玄冥司號令.屏翳驅雲車
巧舞穿幽隙.輕揚下曲漥
初疑蠶食葉.猶恐蠏行沙
鉛汞三千界.璚瑤百萬家
樓臺銀作砌.城闕玉爲衙
壓竹枝翻重.封梅色更佳
文光偏得月.點綴易爲花
萬瓦魚鱗矗.千山鳥迹遐
凝簷珠錯落.布地粉交加
恍若水晶溜.猶然寶鑑華
餘暉翻鶴羽.皓彩撲烏紗
鏤刻非因巧.陶鎔未有瑕
冰奩緣沼合.縞带逐車斜
圜石銀盤疊.尖峯玉筍芽
豪家爭玩賞.洞府亦諠譁
錦帳傳巵酒.竹爐沸鼎茶
豐年先有兆.清氣浩無涯
飛絮那能擬.憑虛最可誇
不須東郭履.自是剡溪艖
恭喜瞻三白.停杯看六葩
