憶昨西湖弄烟月.玉面少年搔紺髮
六月正午斷人行.坐上無風不覺熱
長安塵沙五月尾.汗透纖絺甚懸水
相逢惝怳秋已深.冰骨令人冷如洗
吾家謫仙應已朽.采石風流誰可後
却恐騎鯨下紫霄.斯人豈是人間有
春風標名冠禮部.睥睨英豪皆培塿
三月飛花試集英.筆下光芒射斗牛
共說唱名須第一.人事天時良可必
大任先當益未能.何謂揚雄老終吃
滄溟洶湧百怪見.鯨鬣虯髯豈難辨
莫謂卑飛遽自陵.功曹曾是將軍願
集賢學士文章舊.平日追隨今太守
到日應須倒屣迎.還聞下榻南昌秀
濠上觀魚魚正躍.携手何人知此樂
妙處期君向上求.可笑蝸牛爭兩角
