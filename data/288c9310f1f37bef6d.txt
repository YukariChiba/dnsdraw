余觀此老.神光渾圓.道骨粹剛
唾零功名.眼蓋侯王
何爲鬚髪滄浪.被此朝章乎
豈非如茅容殺雞.毛義捧檄
但欲致慈母之一笑.安知有佳客之在旁也
所以袖補天之妙手.祕醫國之奇方
獨游戲於富貴.如蝶棲宿於花房
占百年之閑適.寄一夢於幽香
千花百卉.金馬玉堂
麗風日之醇釅.徧雨露之恩光
遙增擊而栩栩.亦何異一丘一壑之相羊耶
