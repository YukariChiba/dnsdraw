故櫪思疲馬.故窠思迷禽.浮雲蔽我鄉.躑躅遊子吟.
遊子悲久滯.浮雲郁東岑.客堂無絲桐.落葉如秋霖.
艱哉遠遊子.所以悲滯淫.一為浮雲詞.憤塞誰能禁.
馳歸百年內.唯願展所欽.胡為不歸歟.坐使年病侵.
未老霜繞鬢.非狂火燒心.太行何難哉.北斗不可斟.
夜靜星河出.耿耿辰與參.佳人夐青天.尺素重于金.
泬寥群動異.眇默諸境森.苔衣上閑階.蟋蟀催寒砧.
立身計幾誤.道險無容針.三年不還家.萬里遺錦衾.
夢魂無重阻.離憂罔古今.胡為不歸歟.辜負匣中琴.
腰下是何物.牽纏曠登尋.朝與名山期.夕宿楚水陰.
楚水殊演漾.名山窅嶇嶔.客從洞庭來.婉孌瀟湘深.
橘柚在南國.鴻雁遺秋音.下有碧草洲.上有青橘林.
引燭窺洞穴.淩波睥天琛.蒲荷影參差.鳧鶴雛淋涔.
浩歌惜芳杜.散發輕華簪.胡為不歸歟.淚下沾衣襟.
鳶飛戾霄漢.螻蟻制鱣鱏.赫赫大聖朝.日月光照臨.
聖主雖啟迪.奇人分湮沈.層城登雲韶.王府鏘球琳.
鹿鳴志豐草.況複虞人箴.
