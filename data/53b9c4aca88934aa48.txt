白老忘機客.牛公濟世賢.鷗棲心戀水.鵬舉翅摩天.
累就優閑秩.連操造化權.貧司甚蕭灑.榮路自喧闐.
望苑三千日.臺階十五年.是人皆棄忘.何物不陶甄.
籃輿遊嵩嶺.油幢鎮海壖.竹篙撐釣艇.金甲擁樓船.
雪夜尋僧舍.春朝列妓筵.長齋儼香火.密宴簇花鈿.
自覺閑勝鬧.遙知醉笑禪.是非分未定.會合杳無緣.
我正思揚府.君應望洛川.西來風嫋嫋.南去雁連連.
日落龍門外.潮生瓜步前.秋同一時盡.月共兩鄉圓.
舊眷交歡在.新文氣調全.慚無白雪曲.難答碧雲篇.
金穀詩誰賞.蕪城賦眾傳.珠應哂魚目.鉛未伏龍泉.
遠訊驚魔物.深情寄酒錢.霜紈一百匹.玉柱十三弦.
楚醴來尊裏.秦聲送耳邊.何時紅燭下.相對一陶然.
