聖統垂千祀.天仁覆萬方
思賢詠場藿.興儉緝帷囊
寬法均疏網.憂民甚納隍
畫衣期不犯.行葦見無傷
列廟靈潛佑.高穹意默彰
故教生嗣晚.欲示卜年長
帝夢前推吉.郊禖此報祥
協辰初告望.紀節正迎商
和氣城銅律.休符集畫堂
清飚來美應.瑞旭薦榮光
九縣歡聲沸.三都惠澤滂
非才塵近掖.援筆頌無疆
