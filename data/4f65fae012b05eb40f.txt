聖鄰生西南.豪傑如山東
倜儻負奇節.脱身起蒿蓬
文章學西漢.不作雕篆工
東京太學生.議論傾羣公
高適遊大梁.馬周隱新豐
酒酣吐素蜺.意氣横煙空
翻身落州縣.束手如兒童
無人解秋隼.摩天看飛冲
黄鶴垂兩翅.飲啄雞鶩籠
始知命使然.甘作冥冥終
資陽數尺墳.萬事隨秋風
相從嘉祐初.擊發每兒蒙
死生雖云異.坎坷略已同
然猶有子棄.孤芳秀珍叢
慷慨悲父書.收拾塵土中
蘭山四百首.玉佩清玲瓏
餘文隱圭璧.夜氣如長虹
古人身後名.乃是不世功
蜀士志不朽.存者唯卿雄
有子兼斯名.昔否今始通
聊書附篇末.相與傳無窮
