茂苑有靈峰.嗟余未遊觀
藏山半平陸.壞谷爲高岸
岡繞數仞牆.巖潛千丈幹
乃知造化意.回斡資奇玩
鏐騰昔虎踞.劒沒嘗龍煥
潭黛入海底.崟岑聳霄半
層巒未升日.哀狖寧知旦
綠篠夏凝陰.碧林秋不換
冥搜既窈窕.回望何蕭散
川晴嵐氣收.江春雜英亂
逸人綴清藻.前哲留篇翰
共扣哀玉音.皆舒文繡段
難追彥回賞.徒起興公歎
一夕如再升.含毫星斗爛
