我讀柳侯詩.不見蝦蟆篇
所亡諒非一.撫卷爲慨然
不應流落人.吟咏亦不前
問爾胸中奇.何以能棄捐
湯湯柳之水.漁無魴與鱣
背脊得蝦蟆.樽俎薦春鮮
莫言形貌惡.素蛾與嬋娟
柳侯比豢豹.賴以韓詩傳
如聞大呂方.乃無黄鐘圓
問之州鳩氏.政令恐不宣
我嘗求元唱.其深在九淵
侯詩蝦蟆美.人人垂饞涎
蝦蟆竊自懼.子孫将不延
奈此文字何.偷攘付蜿蜒
蜿蜒與蝦蟆.腥介每相憐
遂令連璧孤.不知今幾年
念我少年日.未識侯詩妍
晚見海上老.口誦盡殘編
因之得揚搉.今古共周旋
此老可補亡.已矣淚潺湲
