以道治心氣.終歲得晏然
何乃戚戚意.忽來風雨天
既非慕榮顯.又不恤飢寒
胡爲悄不樂.抱膝殘燈前
形影闇相問.心默對以言
骨肉能幾人.各在天一端
吾兄寄宿州.吾弟客東川
南北五千里.吾身在中間
欲去病未能.欲住心不安
有如波上舟.此縛而彼牽
自我向道來.於今六七年
鍊成不二性.消盡千萬緣
唯有恩愛火.往往猶熬煎
豈是藥無効.病多難盡蠲
