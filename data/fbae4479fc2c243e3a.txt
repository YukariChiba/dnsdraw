女媧鍊五石.能補青天缺
共工觸不周.能令地維絕
楊孟既云沒.儒風幾殘滅
妖辭惑常聽.淫文蠹正說
南朝尚徐庾.唐興重盧駱
雕篆鬬呈巧.仁義咸遺落
王霸道不明.煙花心所託
文不可終否.天生韓吏部
叱僞俾歸真.鞭今使復古
異端維既絕.儒宗缺皆補
高文七百篇.炳若日月懸
力扶姬孔道.手持文章權
來者知尊儒.孰不由茲焉
我生好古風.服讀長灑蒙
何必唐一經.文道方可崇
