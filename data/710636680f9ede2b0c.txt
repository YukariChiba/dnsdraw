林間忘時節.今朝忽重午
雨過天未昧.輕陰障初暑
追思兒童日.爭先纏綵縷
葵榴映昌歜.梅李參角黍
書堂給休假.歡呼屢跳舞
但喜逢佳辰.那知歲如許
遄經六六回.勞生竟何補
幸早安靜樂.飛潜伴鱗羽
猶憐艾作人.獰瞠儼當戶
想其亦自畏.勢險正騎虎
孰若平地我.不隨時仰俯
門前鷗鷺波.宅畔花柳圃
晨看一卷經.暮飲三杯醑
詩成時落韻.格調任踰矩
大勝汨羅人.獨醒徒自苦
