久不見泰伯.中心頻損和
近聞束書卷.更卜好山阿
學古成儒癖.敦風蕩俗訛
周公法已矣.原憲事如何
母老祿未及.身閑鬢不皤
新文海裔播.舊業釣竿拖
寧戚歌寧發.麻姑使屢過
時人一握小.吾道片雲多
友弟俱游宦.池樊自摭莎
聞猿詩興逸.敲戶酒徒羅
鄉里名光也.朝廷禮後麽
年來魚信至.怪我客蹉跎
