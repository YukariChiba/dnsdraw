要識道鄉去處.只在微塵裏許
不立四至封疆.不問二儀寒暑
日月常放光明.鳥獸率同歌舞
其俗無舉無非.其民無喜無怒
别是一種乾坤.全異九州風土
師曠傾耳莫聞.離婁拭目莫睹
誰知有箇冥蒙.踏着從來門戶
入也不動脚跟.居也不記年所
行住坐卧虚徐.色聲香味愚魯
偶然成矩成規.未嘗爲鼠爲虎
任他卜度縱横.迥脫機關取與
人間天上無明.可謂自今自古
