莘郊投耒興.六百奠殷祀
南陽輟耰出.漢業僨還起
聖賢憂世心.秋月照寒水
彼哉植杖徒.長往見見何庳
我讀逸民傳.初訝子陵志
赤符燄方張.注想資共理
掉頭歸深山.繆洗巢父耳
六經凜刀尺.云乎不斯畏
反覆史氏詞.陵去良有以
維人驗進德.必於師友試
歷試猶夫人.成就安能偉
挽士亦既來.舍王寧得已
漢道汝不衡.先生可輕議
釣臺千萬篇.未有愜予意
賦詩題思耕.聊與發斯義
