纖纖蘭蕙甲.青青楊柳絲
草木有春華.園林競芳時
妝點貴銓次.高下有推移
連畛已端修.茅蹊盡平治
雕欄被丹雘.文甃合瑠璃
穿薄啟縈迂.拍隄汎漣漪
安排紅藥樹.映带牡丹枝
蔓草既誅鋤.秋榮亦芟夷
碧蘆斷修幹.丹蓼剪芳蕤
苞杞散不收.叢菊棄如遺
蘆蓼尚云可.杞菊或未宜
神功著西河.嘉聲藹東籬
朱實照金鼎.黄華登玉巵
暄凉雖異序.榮秀各有期
商飆掠春叢.摧折誰能支
