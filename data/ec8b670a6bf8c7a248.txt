人生貴相知.不在相逢早
廬陵說三孫.修名愜諸老
伯也吾同年.久別心杲杲
季也真可人.一見顔色好
金石出几杖.握手屢傾倒
屈魂雖尚醒.賈骨久云槁
微君寫窮愁.何以慰懷抱
再見一尉更.取別何草草
回視徒四壁.蟬聲綴吟藁
向來雕斲工.見輒迹如掃
汲深無新泉.送子慚涸潦
珍重皎潔姿.相期在斯道
