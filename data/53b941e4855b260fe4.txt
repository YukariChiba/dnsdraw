昔在朗陵東.學禪白眉空.大地了鏡徹.迴旋寄輪風.
攬彼造化力.持為我神通.晚謁泰山君.親見日沒雲.
中夜臥山月.拂衣逃人群.授余金仙道.曠劫未始聞.
冥機發天光.獨朗謝垢氛.虛舟不系物.觀化游江濆.
江濆遇同聲.道崖乃僧英.說法動海岳.游方化公卿.
手秉玉麈尾.如登白樓亭.微言注百川.亹亹信可聽.
一風鼓群有.萬籟各自鳴.啟閉八窗牖.托宿掣電霆.
自言曆天臺.搏壁躡翠屏.淩兢石橋去.恍惚入青冥.
昔往今來歸.絕景無不經.何日更攜手.乘杯向蓬瀛.
