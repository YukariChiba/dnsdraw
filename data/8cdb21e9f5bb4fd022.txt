靈巖山勢異.金地景難窮
塔影遮層漢.鐘聲落半空
千峰羅雉堞.萬仞聳屏風
飛鶴來清竇.刳魚掛古桐
名曾參四絕.封合亞三公
勢徹河壖遠.形差嶽鎮雄
僊閭鄰峻極.日觀伴穹崇
邃洞連蓬島.重巒鑿梵宮
望應銷俗慮.登喜出塵籠
獻壽嵩衡竝.分茅海岱同
艮方標出震.午位對升中
嵐滴晴煙碧.崖鋪夕照紅
巍峨齊太華.奇勝敵崆峒
鍊句共詩客.模真怯畫工
天孫分怪狀.神化結全功
吟賞慵回首.雲泉興愈隆
