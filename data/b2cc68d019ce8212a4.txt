聞借侯家宅.湖邊度夏凉
鐘魚連梵寺.雉堞傍城牆
閑適心無事.清和日正長
藕花雖尚稚.荷葉自多香
苦笋回餘味.青梅弄半黄
生綃畫團扇.細葛製輕裳
水近風生座.簷虛月滿廊
龍舟花槳榾.騮馬紫絛韁
竟日歌聲沸.通宵水面光
不妨投轄飲.更稱靜琴張
詩社聯行卷.仙姝學道粧
英遊伴王謝.清夢到羲皇
曾約陪遊蓋.慚稽動客檣
憶君成悵望.爲我細思量
幾度吟成後.憑誰遠寄將
意多收不盡.事鄙每牽忙
今夕微醺起.中宵捉筆狂
浪吟無次第.聊表未遺忘
