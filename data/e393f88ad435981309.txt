道場山頂何山麓.上徹雲峰下幽谷
我從山水窟中來.尚愛此山看不足
陂湖行盡白漫漫.青山忽作龍蛇盤
山高無風松自響.誤認石齒號驚湍
山僧不放山泉出.屋底清池照瑶席
階前合抱香入雲.月裏仙人親手植
出山回望翠雲鬟.碧瓦朱欄縹緲間
白水田頭問行路.小溪深處是何山
高人讀書夜達旦.至今山鶴鳴夜半
我今廢學不歸山.山中對酒空三歎
