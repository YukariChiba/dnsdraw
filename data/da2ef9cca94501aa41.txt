東家載豆如山嶽.西舍割禾無處著
父老歡呼南陌頭.打鼓吹簫相燕樂
今年不復似常年.斗米都無百十錢
新來長官政及我.夜無吠犬人得眠
公家力役會不免.常苦里胥相擾亂
里胥不出今幾時.我自輸官不須歎
秋風嫋嫋樂無涯.棗有實兮菊有花
聞道長官作生日.相呼父老來排衙
排衙奉上一盃酒.再拜長官千萬壽
三年替去不須臾.聊與斯民爲父母
