自公之出矣.豈不旦夕思
人情劇險艱.太行未足危
十年江湖心.鷗鳥識忘機
却來鵷鷺行.方寸交喜悲
晚被天語溫.習如和風吹
凡公宿昔交.誰不勝兩眉
如我故陸沈.筆耕遇比饑
胸腹抱介介.何以取世資
時哉今唐虞.不出斯無時
苕之水洋洋.我饑實樂之
如何磊落人.頗復誤見期
誰能叩人門.受彼在亡辭
吸飲風露寒.身輕會孤飛
明時自嗟拙.敢賦衡門詩
