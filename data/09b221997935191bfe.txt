旦爲陽華遊.軒豁諧素志
那知此嵌巖.近在回翔地
石如狻猊狀.蹲伏呀可畏
雖無嚬呻威.尚使百獸避
漫郎嗜泉石.足跡靡不至
是巖端見遺.定自求其備
澹巖冠湘中.瓌瑋傳萬耳
此郎靳一言.亦以山無水
骨多欠膋血.草木咸枯悴
其誰喜冥搜.韻語發天祕
石門何晃蕩.坐久三歎喟
徑欲挽銀潢.淙淙滿人意
