君休呫囁語.我欲顛狂歌
君語雖工不可多.我歌顛狂如我何
君不見蘇季子.腰橫六印車如水.奇禍一朝生口齒
又不見朱買臣.朱綬煌煌不庇身.不如會稽喑啞人
南山山頭北山下.亦有騎牛唱歌者
行人不訶官不問.歌罷牛歸卧牛舍
我歌屬君君爲歌.桃花醉面春風和
君歌不成春亦老.虛客江城車馬道
明日酒醒應絕倒.剡源溪上看芳草
