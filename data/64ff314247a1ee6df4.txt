為物稍有香.心遭蠹蟲齧.平人登太行.萬萬車輪折.
一辭桂嶺猿.九泣東門月.年年孟春時.看花不如雪.
僻居城南隅.顏子須泣血.沉埋若九泉.誰肯開口說.
辛勤學機杼.坐對秋燈滅.織錦花不常.見之盡雲拙.
自憐孤生竹.出土便有節.每聽浮競言.喉中似無舌.
忽然風雷至.驚起池中物.拔上青雲巔.輕如一毫髮.
瓏瓏金鎖甲.稍稍城烏絕.名字如鳥飛.數日便到越.
幽蘭生雖晚.幽香亦難歇.何以保此身.終身事無缺.
