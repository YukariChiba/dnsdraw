芳樹不合生深堂.座上似已聞生香
乃知丹青逼造化.獨有真假爭毫芒
枝外霏微包雨露.筆迹淋漓濕縑素
遊蜂蛺蝶頻往來.今日經營知汝誤
蜀川趙昌妙花樹.前後無人昌獨步
師今合昌成一人.畫手紛紛那敢措
上人筆下如有神.一掃欲空西洛春
姚黄魏紫色憔悴.自覺筆假勝天真
天工栽花苦榮謝.畫工運巧無冬夏
天工巧極誰論價.輸帛傾金只酬畫
將令世俗尊造化.呼僮捲障不復掛
