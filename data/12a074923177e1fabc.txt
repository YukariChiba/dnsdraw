平生麋鹿性.從仕匪所娛
要非折腰具.悠然慕潜夫
賦歸恨不蚤.空悲歲云徂
世情固險薄.官路徒驚呼
君看得失際.豈問戚與疏
論心未必爾.反眼何所無
嗟我與世忤.正坐所見殊
强顔戀五斗.我豈不足與
湖南有良田.亦有宅一區
會當拂衣去.俯仰聊自如
誰能揖上官.迫促畏簡書
遂令湖海上.坐覺豪氣除
君言浪見許.眾口方罵予
不學望塵輩.甘心履危途
所得俱可恥.山巖等豪銖
古人惟事道.吾行端不迂
