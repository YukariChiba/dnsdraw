無媒歸別業.所向自乖心.閭裏故人少.田園荒草深.
浪翻全失岸.竹迸別成林.鷗鳥猶相識.時來聽苦吟.
眠雲終未遂.策馬暫休期.上國勞魂夢.中心甚別離.
冰封岩溜斷.雪壓砌松欹.骨肉嗟名晚.看歸卻淚垂.
學劍雖無術.吟詩似有魔.已貧甘事晚.臨老愛閑多.
雞犬唯隨鹿.兒童只衣蓑.時因尋野叟.狂醉複狂歌.
鄉國亂離後.交親半旅遊.遠聞誠可念.歸見豈無愁.
敗葦迷荒徑.寒蓑沒壞舟.衡門終不掩.倚杖看波流.
游秦複滯燕.不覺近衰年.旅貌同柴毀.行衣對骨穿.
籬寒多啄雀.木落斷浮煙.楚夜聞鳴雁.猶疑在塞天.
