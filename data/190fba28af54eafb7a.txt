天葩富奇芬.龍種多異姿
歆向妙經術.白賀工文詞
飄飄翰墨間.耿耿名字垂
哀哉趙延康.忠義反見疵
文工俗易愛.節苦人誰知
洪濤覆乾坤.赤手當路歧
剖心奉鵷雛.血面攘魖夔
至今陳宋間.凜凜英氣遺
飄零見諸孫.髣髴瞻舊儀
手澤皦如日.廟碑辭頗枝
談仙事滿紙.大節無一辭
想當施手日.俗論猶爭馳
一讀淚如雨.再讀還自思
古來盡如此.何獨爲君悲
