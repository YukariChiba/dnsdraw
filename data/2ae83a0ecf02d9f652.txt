牛峰絕頂凌雲閣.形勝潼江照開廓
涪水臺中隱凡菴.坐對西山横碧落
頃嘗登覽放懷抱.鈎掛軒窗捲帷幕
氣酣景熟狀不起.一片風騷情索寞
充城累身倦未出.無事門庭可羅雀
翠筠五瑞掃塵土.澄照清風易椽薄
平江最好最後到.隱几凌雲僅依約
屏星主人跼閒散.長句森森邀我作
漳濱病起吟魂耗.中散慵来筆鋒弱
鏗金入木將奈何.手把新篇空愧怍
