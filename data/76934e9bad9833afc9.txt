城中有四靈.麟鳳神龍龜
鳳翔兮千仞.麟兮不可羈
天用莫如龍.在在風雲隨
拙哉老督郵.何時列於斯
浪言蓮上巢.甘作牀下支
牀支木爲辱.刳剔良可悲
陂塘溢春水.爬沙闖晴曦
漁師捨網罟.掇取如拾遺
解甲伏碪砆.哀鳴極嗚咿
卜師更安忍.鑽灼無完肌
有身不自靈.昔聞今見之
百金出敝楮.駢首還清漪
千歲善保汝.左顧非我期
願言貽日者.吉凶訪藂蓍
