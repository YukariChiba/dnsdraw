崢嶸歲律垂更舊.蕪室蕭然度清晝
追想牙旌欲首途.策羸取别嘗重復
躊躇去德不勝情.歸迫嚴闉僅能走
歘驚霜月再弦望.西向拳拳使心疚
心之疚兮日益深.使者踵門書忽授
燦然誨語盈累幅.字字煇華敵瓊琇
殷勤睠與奚所貽.紙尾復題酥以侑
開緘珍視未敢嘗.捧重臨風且三嗅
初疑黄玉可如泥.和以露華凝不溜
又訝仙膏久鍊成.自有光芒發昏瞀
輕言豈學陸機對.以况蓴羮一何謬
依稀乳酒下青雲.詩慕少陵慚淺陋
汪洋惠意不可酬.匕箸姑停聊密覆
留向春朝助後觴.却望台星祝公壽
