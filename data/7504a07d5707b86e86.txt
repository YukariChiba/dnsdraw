隆中躬耕歸.抱膝詠梁父
誰稱此卧龍.名字震東土
平生惟老龐.忘言各心許
相從亦何爲.誓不入州府
敲門劉豫州.見我欲安語
三來信勤懇.定非曹袁侶
社稷高帝孫.此公更儒苦
不辭爲君起.死生不相負
嗚呼豪傑士.所重在出處
人言漢丞相.阿衡師尚父
綸巾拜遺像.英氣凜千古
當時實少年.纔二十四五
風雲有時會.人物難浪與
諸賢誠慷慨.毋勞自夸詡
