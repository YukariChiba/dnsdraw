天齊標巨鎮.日觀啟崇期.岧嶢臨渤澥.隱嶙控河沂.
眺迥分吳乘.淩高屬漢祠.建嶽誠為長.升功諒在茲.
帝猷符廣運.玄范暢文思.飛聲總地絡.騰化撫幹維.
瑞策開珍鳳.禎圖薦寶龜.創封超昔夏.修禪掩前姬.
東後方肆覲.西都導六師.肅駕移星苑.揚罕馭風司.
沸鼓喧平陸.凝蹕靜通逵.汶陽馳月羽.蒙陰警電麾.
岩花飄曙輦.峰葉蕩春旗.石閭環藻衛.金壇映黼帷.
仙階溢秘秬.靈檢耀祥芝.張樂分韶濩.觀禮縱華夷.
佳氣浮丹谷.榮光泛綠坻.三始貽遐貺.萬歲受重厘.
菲質陶恩獎.趨跡奉軒墀.觸網淪幽裔.乘徼限明時.
周南昔已歎.邛西今複悲.
