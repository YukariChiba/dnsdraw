老兄騎騾日百里.據鞍作詩若翻水
忽吟春草思惠連.因之亦夢添丁子
羣兒競長堪一笑.老馬卧餐何日起
聞兄盡室皆舊人.見面未曾惟遯耳
遲年最長二十六.已能幹父窮愁裏
豫兒揚眉稍剛勁.黨子溫純無慍喜
我兄憔悴我亦窮.門戶久長真待爾
但令戢戢見頭角.甑倒囊空定何耻
家藏萬卷須盡讀.此外一簪無所恃
船中未用廢詩書.閉窗莫看江山美
