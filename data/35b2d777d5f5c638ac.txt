族雲行太虛.布置初狼籍
彌縫天四維.俄頃同一色
雨形如別淚.含惡未忍滴
泥塗頗翻車.行者自朝夕
中央成白道.裊裊踏蛇脊
潺湲冒田水.去作澗底碧
高林蔭清快.渴烏時一擲
晚休張莊聚.涇草蒙古驛
往時解鞍地.醉墨棲壞壁
孤星探先出.天鏡小摩拭
比鄰忽喧呼.夜磔魯津伯
夢歸萱草堂.再拜悲喜劇
問言勞如何.嗟我子行役
平明看屋霤.兩鵲聲嘖嘖
果逢南使還.馮寄好消息
誰秣百里駒.肯稅不論直
