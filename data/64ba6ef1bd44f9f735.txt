勇爲江海行.風波曾不懼
但欲尋名山.扁舟無定處
南有鵬若鴞.嶮有石若鋸
毒草見人摇.短狐逢影怒
不遐尚苦乖.更遠饒瘴霧
東土乃濱海.蜃鼉仍可怖
殻物怪瑣屑.蠃蜆固無數
鹹腥損齒牙.日月復易飫
二方既若此.往矣無久駐
竟當西北來.醇酎炙肥羜
夏不厭漿酪.冬不厭雉兔
勿言專口腹.口腹人所務
天台信奇偉.石橋非坦步
廬岳趣最幽.饑腸看瀑布
此致雖爲高.實亦難久慕
君行聽我言.不聽到應悟
