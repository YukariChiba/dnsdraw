壯歲悟修性.磨礲謝圭角
墮身塵網中.意氣翔寥廓
動遭白眼觀.罕識黄金諾
聖賢皆吾心.所讀真糟粕
妙處誰與語.此道今蕭索
西施及嫫母.本身非美惡
掩關學宴坐.浩氣合沖漠
身世鴻毛輕.利名蟬翼薄
兀兀寡知音.頭童齒將豁
向未得良友.盃酒屢同酌
見我輙傾倒.清音聽明鐸
馬隊驤天驥.鷄群昻野鶴
新詩續風騷.久矣無此作
詞鋒敏而鋭.百獻敢一酢
願君偃戈矛.使我堅城郭
中虛道自來.大信本不約
養兹百鍊金.刼火難銷鑠
心法兩俱忘.無解亦無縛
參乎一以貫.回也不改樂
富貴何足云.侯門空赭堊
