悟師手携清風琴.爲我再奏招隠吟
九原靈均不可作.後人遺恨空沈沈.令我聽之淚霑襟
楚山日落秋聲起.古猿啼月空山裏
千年愁氣上青楓.幽蘭無香桂華死.吾道非耶何至此
曲中歷歷分明道.苦怨王孫負春草
歲晚山中難久留.憶君一夕令人老
王孫王孫知不知.琴心招君胡不歸
下沿湘江之水流.上逐湘山之雲飛
一彈一招一太息.水流雲飛朝復夕
