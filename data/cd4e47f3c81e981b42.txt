平生臨平山.知誦藕花句
輕帆幾來往.山色澹如故
寧知千萬峯.中間著佳趣
蕭蕭蒼髯翁.爲指花城路
我來春正濃.天寒日將暮
雲深鍾唄鳴.自喜得勝具
緬懷玉局僊.老筆掃朝霧
玉槊儼相持.珠旒竟何所
惟餘渥洼水.蒼龍角牙露
人間翻覆手.烈日變煙雨
俗子眩炎涼.三四錯賦芋
道人笑視之.萬化隨所遇
深坐十笏地.一息了千慮
箇中誰得知.幽鳥背人去
