山實東吳秀.茶稱瑞草魁.剖符雖俗吏.修貢亦仙才.
溪盡停蠻棹.旗張卓翠苔.柳村穿窈窕.松澗渡喧豗.
等級雲峰峻.寬平洞府開.拂天聞笑語.特地見樓臺.
泉嫩黃金湧.牙香紫璧裁.拜章期沃日.輕騎疾奔雷.
舞袖嵐侵澗.歌聲穀答回.磬音藏葉鳥.雪豔照潭梅.
好是全家到.兼為奉詔來.樹陰香作帳.花徑落成堆.
景物殘三月.登臨愴一杯.重遊難自克.俯首入塵埃.
