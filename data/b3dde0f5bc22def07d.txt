晉公平淮西.兵出速如神
崇韜伐西川.六十日請臣
太祖初受命.諸侯未盡賓
蜀廣號敵國.荆潭爲彊鄰
王師討有罪.不聞逾十旬
元昊誠螻蟻.有地長一畛
詎足污斧鉞.尋當投荆榛
是何逾歲月.務行含貸仁
豈茲將帥間.逈無晉公倫
張旗發一號.豈無李處耘
提戈出一戰.豈無王全斌
容茲盈寸蟹.蕩漾於流津
平生讀詩書.胸中貯經綸
薄田四五畝.甘心耕耨勤
倚鉏西北望.涕淚空沾襟
