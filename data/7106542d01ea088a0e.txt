人生如斷蓬.萬里忽相值
會日常苦難.別日常苦易
十年聞子名.未識已心醉
我友豈不多.愛子好心地
身小胸膽大.面目無邪氣
磊磊棟梁姿.溫溫瑚璉器
人物衰落盡.百馬逢一驥
我懷未傾倒.離別已復至
天寒霜正繁.山險道不利
君行獨何爲.百里求自試
願持孝友資.發爲惻隠治
上馬且勿難.吾民竚嘉惠
他年廟堂上.舉此亦不異
强飯數寄書.待爾慰窮悴
