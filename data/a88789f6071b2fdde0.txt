潾潾石間流.落落灘下石
相因成悍嶮.日夜更拒激
化爲百雷車.轉入千丈碧
推舟上磊砢.盡日不尋尺
我行三伏中.正自澀如棘
于時久不雨.陽炎劇炊炙
谿流僅如綫.但見沙渚赤
逶迤呼蛇港.百步涉重磧
迢迢神亭瀨.奡盪無遺力
此身誠不貲.此日良足惜
胡爲棄分陰.盡室寄囏阨
長謡飛仙章.慷慨三歎息
