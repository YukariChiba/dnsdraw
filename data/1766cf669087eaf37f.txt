鴻荒有開.昉頡鳥跡
字學之興.亦既象物
漢有議郎.曰臣蔡邕
帛書發奇.出淳古蹤
千齡寥寥.嗣響逾邈
貞觀御牀.淳化秘閣
雲漢之章.施于仁皇
厥維天葩.源宋跨唐
萬幾燕閒.成是肆筆
弛張異用.游戲如一
士俗之成.玄默自躬
見于首篇.尚絅之風
安不忘危.尤示注意
筆墨之餘.又形拊髀
慶曆之治.太平極功
帝心所存.天地與同
春朝鳴珂.秋塞沈柝
一視之仁.昭此聖學
海嶽八極.羲娥九霄
媲于寶藏.萬世見堯
