舟止奔牛堰.始識丹陽車
規製殊草草.力不任馳驅
淮安距宿遷.代之牛與馿
軒蓋乃差大.雙輪夾一輿
軝衡輗軏軫.名物與古殊
梓人不知經.多以方言拘
輸載亦稍豐.日行百里餘
御者非王良.隉杌不安車
蒲輪召申公.養老宜徐徐
干祿以爲榮.愧我非純儒
小兒問金根.其制復焉如
輿服漢最詳.具載班范書
慎勿似韓昶.問學當勤渠
