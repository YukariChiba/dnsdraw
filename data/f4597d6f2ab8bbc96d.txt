西山走下丹砂丸.東山飛上黄金盤
徑從碧海昇青天.半濕尚带波濤痕
初輝淡淡寒不動.月華猶輕桂華重
黄羅團扇暗花紋.蹙金突起雙龍鳳
須臾正面天中央.銀鉦退盡向來黄
乾坤鎔入冰壺裏.萬象都無只有光
平生愛月愛今夕.古人與我同此癖
去年中秋天漆黑.今年中秋月雪白
先生舊不論升斗.近來畏病不飲酒
月下醒眼搔白首.明年月似今宵否
