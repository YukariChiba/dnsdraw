窮猿不擇木.祥鳳宜棲竹
高門結駟榮.陋巷一瓢足
仕有時爲貧.貧乃急於祿
夫君何所欠.百事盡從欲
新諧種玉婚.大敞堆金屋
鏡裏顔尚朱.庭前萱正綠
中州不徜徉.炎海甘馳逐
遂令君子心.度以小人腹
我貧甚去年.全家久食粥
獨醒妬人醉.譏誚那免俗
名節千載光.富貴一炊熟
朋友嚴簡書.敢以石攻玉
