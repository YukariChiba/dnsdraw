楚鄉地薄氣不密.寒燠開閉無春冬
盛陽不効二月尾.日夜霰雪雨以風
社壇汙潦害展祀.奠獻蕝席移渚宫
層臺大廈禮少變.餼羊不去精享通
須臾巳事雲解駮.象緯落落天曈曨
起憑危欗久顧望.肅然羽翼開愁胸
恍疑身世此何地.蓬瀛岌岌三山宫
平湖無波萬籟息.但見橋影僵雙虹
豈無林花與嘉木.蕩搖摧折今一空
枝頭尖纖卷寒綠.水面狼藉浮殘紅
荆州獨此號勝地.經年未始來其中
夤緣陪祀幸一至.豈期端值青春窮
嗟吾老去少懽緒.況乃人事多怱怱
與君卻作避暑約.解衣岸幘看雲峰
攜壺挾策無不可.此樂豈特春游同
