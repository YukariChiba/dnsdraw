芙渠固佳産.其末亦奇絕
此土乃物宜.厥包比柚橘
蔓引莖自遂.泥蟠體仍潔
一絲戲傀儡.衆竅殞鯈忽
七月陂塘秋.千蓋偃寒碧
俚語名带花.脆嫩若無骨
如船近誑誕.似玉孰追削
瞿曇况真理.穢浄本同出
花實根相連.因果非兩法
君看入口處.一片疑嚼雪
溽暑肌如熏.毒酲肺欲裂
只應蕭爽時.便是清凉國
