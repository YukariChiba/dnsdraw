古來論書如論馬.不看皮毛看筋骨
赤驥雖瘦神彩駿.骨筋强奇氣突兀
點畫筋骨生筆端.昔人小伎不自忽
用筆臨紙如用兵.敵陣深攻橫馳突
水墨淋漓無顧藉.鋒毫來往輕陵捽
皂鵰蒼隼搏秋天.老蜃長蛟結幽窟
李唐末年天下亂.劍戟縱橫文藝缺
鍾王遺法散不傳.二百年來更蕪沒
卧豪側管不到紙.狐渡春冰輕窸窣
尋蹤貌影見形似.坐擬前人已超越
禿盡南山千兔毫.妙絕曾無一毛髮
西臺老李得古意.揮灑工夫通怳惚
昔聞已覺心思啟.今見頓使蒙蔽發
縹襮欲卷更復開.明發臨風到華月
