秋來望月如水犀.忽有香風鼻觀吹
徧尋不得見花面.若得見花敢輕賤
徐徐步轉牆角來.草色芊芊一徑開
儼然嘉樹奠南服.環佩鏘鏘萬圭綠
陽豔多情不敢媒.平生偶與西風熟
皇天清則土方真.耿耿誰如受命獨
三閭愁兮洞庭波.辛蓀蘭芷方並蓄
只有淮南招隠句.攀緣千古資膏馥
希夷雅好異於是.萬斛清香金一粟
曜靈西征易侵尋.綠鬢朱顔不待人
秋花不比春花早.開到秋花也是春
吟花弄葉何時足.年少須臾成老宿
一根生意貴栽培.力到自然文郁郁
君不見岩花獨步秋葉中.穿天出月莫敢相過從
