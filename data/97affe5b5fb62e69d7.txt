二月二十八.花開滿林鶑恰恰
春光誰遣插翅飛.雪色情知添鬢髮
暄風隨我登古城.遠樹如簇山如縈
一川渺瀰青鏡平.雲翳不定天疑行
去船住船縱復橫.日輝迸射光晶晶
逆聽萬古蒼蠅聲.眼穿故國喚不應
鼎湖龍升朝帝廷.還領舊物蘇函靈
維先忠烈爲列星.侍堯受命行專征
今上移軍復四京.實遵天時協羣情
不戰自可屈人兵.版圖悉更郡縣名
蛇荒鳥夷頒朔正.禮樂制度重修明
漏泉沛澤江海傾.小臣筆力鴻毛輕
願書詔命奔驛程.滌洗罪眚哀孤惸
霜露所墜皆驩盈.此意一笑從誰評
舊遊安期丹想成.未須遣鶴來相迎
我方居園學長生.後五百歲歸蓬瀛
