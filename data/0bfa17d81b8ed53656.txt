漢家太一昏祠日.寶炬神燈徧京室
仁壽先從殿裏開.纖阿正傍樓前出
傳聞陌上樂康年.寶騎如龍人若仙
驂驔始見斗城曲.爛熳還逢星漢邊
妍歌巧笑競賡續.萬狀晶熒奪人目
洛橋羅韈自生塵.楚國香纓不藏燭
五侯四姓共豪華.況乃經過趙李家
迷路非關武陵水.添妝祗爲壽陽花
九門啟鑰光如晝.若箇游人不回首
春宵病客獨無悰.挾冊焚香坐虛牖
坐久更闌可奈何.著書自古窮愁多
鐘磬笙竽盡鄰里.誰能載酒來相過
