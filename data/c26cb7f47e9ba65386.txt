露草蔓前庭.微蟲思明月
宵分耿不寐.懷我友生別
舟師望箕宿.綴幔須明發
蠲首託歸風.安知川路闊
夫君青雲士.行奉紫宸謁
一鶚抉塵籠.騫軒應霜節
仰追鸞鶴駕.肯顧狐兔穴
越客寓荒城.卑棲慕鳩拙
衰遲積尪弊.未死人事缺
嬾製一緘書.寄聲彼朝列
方今百廢舉.衮職補何闕
每自幸餘齡.江湖傲華髮
躬耕固難强.五斗代薇蕨
摩腹遡南薰.蒼生解煩暍
