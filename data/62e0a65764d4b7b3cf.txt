靈蹤未徧尋.不覺谿色瞑
迴頭問棲所.稍下杉蘿逕
巖居更幽絕.澗戶相隱映
過此即神宮.虛堂愜雲性
四軒盡疎達.一榻何清零
髣髴聞玉笙.鼓鏗動涼磬
風凝古松粒.露壓脩荷柄
萬籟既無聲.澄明但心聽
希微辨真語.若授虛皇命
尺宅按來平.華池漱餘淨
頻窺宿羽麗.三吸晨霞盛
豈獨冷衣襟.便堪遺造請
徒深物外趣.未脫塵中病
舉首謝靈峰.徜徉事歸榜
