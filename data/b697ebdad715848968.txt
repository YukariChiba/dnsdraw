良辰不浪出.坐久無誰言
閑攜老鈴去.旋覓登高樽
悠然理孤策.徐行當華軒
步穿鼪鼯徑.來過雞犬村
炊煙起茅廬.衍沃多平原
翳翳桑柘密.靄靄禾黍繁
黄童與白叟.相攜負朝暄
我求方寸地.擬設常關門
誰知南岡底.近有蘇家園
心知淳朴處.可避喧囂煩
歸來得好語.高意誰當論
他年劉子驥.定覓桃花源
