去年暨今夏.承詔祠天神
昔當摇落時.宮葉紅紛紛
此來芳春暮.宮草青蓁蓁
三日奉齋潔.百骸祛垢氛
御署致恭虔.天香何絪縕
監祀黄門郎.攝官紫微臣
松枝拂劍佩.樹影光搢紳
燈燭晃白晝.香花藹清芬
金殿禮神仙.瑶壇醮星辰
至誠不爲己.玄鑒當福仁
質明祀事畢.復命趨紫宸
揚鞭入村落.緩轡聊逡巡
麥田少時雨.蠶月無閒人
自慚懷祿仕.蠹此力穡民
又拋三洞趣.來入九衢塵
不如韓道士.長此養天真
