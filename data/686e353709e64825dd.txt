我方髫齔時.已復見茲草
仲舅尉江陽.奉親顔色好
窗門掛經冬.蛛絲罩輕縞
意爲霜雪殘.白花乃明杲
世間三友外.此有歲寒操
年至十七八.童心如木槁
隨時到柯山.逢人細訪考
買之野人手.何須訪蓬島
嘗爲伯氏壽.作詩頌難老
經今五十年.得自江南道
老我日就衰.歲月豈長保
一笑哦子詩.猶將伴梨棗
