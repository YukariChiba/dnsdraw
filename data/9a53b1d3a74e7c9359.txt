君不見水經品第天下水.康王谷中泉第一
但知取水不取人.品第未容無得失
又不見武昌山中清泠淵.名因人重逢蘇仙
至今人呼作菩薩.淪入異教非吾泉
刺桐城中泮宮裏.大成殿下新泉水
不須更以品第論.混混源流自夫子
諸生游泳芹藻間.日飲一瓢心慕顔
聰明不數遠公社.清白大勝卧龍山
聖毓尼丘家闕里.泉脈胡爲今在是
周流天下皆美泉.浚井得之泉更美
我來酌泉仍叩頭.遐想洙泗三千游
世間何處有此水.此州無愧名泉州
