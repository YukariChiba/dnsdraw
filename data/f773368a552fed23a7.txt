聖道不可窮.探取隨已欲
平生所受用.政可一言足
子思著中庸.暗室戒慎獨
危微恐懼心.此念旋已熟
學從西洛來.標榜相品目
袖手看屋梁.表表如鶴鵠
誰知胸中塵.往往盈斗斛
伋也而有知.寧不貽彼忸
吳侯蚤作吏.未肯事邊幅
得妙自聖處.了不關世俗
頗知幽隱中.日月所照燭
不敢欺秋毫.高情潔冰玉
願言從君遊.着鞭蹈前躅
