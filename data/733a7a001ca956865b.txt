朱樓矯首隘八荒.緑酒一舉累百觴
洗我堆阜崢嶸之胸次.寫爲淋漓放縱之詞章
墨翻初若鬼神怒.字瘦忽作蛟螭僵
寶刀出匣揮雪刅.大舸破浪馳風檣
紙窮擲筆霹靂響.婦女驚走兒童藏
往時草檄喻西域.颯颯聲動中書堂
一收朝迹忽十載.西掠三巴窮夜郎
山川荒絕風俗異.賴有酒美猶能狂
醉中自脱頭上幘.緑髮未許侵微霜
人生得喪良細事.孰謂老大多悲傷
