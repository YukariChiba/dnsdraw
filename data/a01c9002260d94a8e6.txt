盧敖遊八極.末至北陰墟
卒然蒙谷幽.睹一奇丈夫
淚注而鳶肩.深目玄髭須
軒軒迎風舞.自得樂有餘
見敖默弗言.慢然下臂趨
敖私躡其後.若士意不愉
曰子亦何爲.迷繆至此乎
此雖窮荒北.尚或逢日烏
過是有玄關.晦墨不可居
語竟若欺魄.攝身沒空虛
始予讀秦記.疑是忽帝徒
今聆天隨言.乃與夸父俱
逐日下虞谷.力窮尚嗟吁
陽舒固物理.我亦安于于
若士獨何氣.幽沉山海隅
渾沌死已久.人生信多塗
