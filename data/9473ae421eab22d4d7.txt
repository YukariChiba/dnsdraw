衰容覽青銅.寒光了無隠
照我顛上毛.星星罕餘鬒
持此將奈何.歲月屢遒盡
少壯罕聞道.下士乃爲哂
操綆遽汲深.持矛復夸楯
任重力疾顛.塗窮計方窘
上孤明主恩.下違昔賢準
憂悔從中來.老至非無眹
尚忝麾守尊.居慚政條敏
孤心企寒柏.萬境付朝菌
往失奚足追.來戒或堪引
明發丘壑情.予將治歸軫
