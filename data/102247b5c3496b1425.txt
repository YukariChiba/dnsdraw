奇哉王右軍.下筆若神聖
長戈與伏弩.無不從號令
賢豪雖林立.帖斂孰敢競
師徒氣揚揚.龍虎旗正正
勝聲塞宇宙.自昔無此盛
赫赫猶至今.瑣瑣曷云並
崇崇中秘書.濟濟士游泳
墨寶收盈厨.來觀遇已橫
始知前人蹟.鎸多自失勁
紙素儻未壞.萬古傳莫竟
一從歸人間.夢寐不能更
但媿將短才.輒爾接高詠
何羞趙壹窮.自有鍾嶸評
嘗聞曹將軍.尚諳賦競病
我生羣俊末.貧賤亦足慶
文成終媿君.鉛刀值枯梗
