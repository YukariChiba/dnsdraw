弄水石橋西.退蔭百尺松
看山同羽人.初問五星峰
爲我袖手指.當前秀蒙籠
平排五青尖.似拱寥陽宮
自外雖峛崺.其高莫能同
固知天下名.有以形類通
不然天精緯.詎或聚此中
他山岡阜名.頓拔亦俊雄
民耕牛羊踐.稱謂誰與宗
維此古洞府.羣仙屢從容
烟霞庇草木.題號更峻崇
融結俱土石.靈凡異遭蒙
想當有初物.豈自知所從
嗟嗟蓬蓽士.何用羨帝公
