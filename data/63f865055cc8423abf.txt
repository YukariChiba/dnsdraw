反側虞戈兵.流離厭山谷
師興解重圍.亂定出荼毒
提攜望郷關.老稚甘趼足
故里成丘墟.門巷亡詰曲
大木亦已薪.蔓草行可束
東鄰殺翁媪.禍難云最酷
白骨在草間.零落不相屬
西家各奔竄.係擄及僮僕
當時黄金囊.掉頭不肯贖
新交半亡沒.變故誰記録
舉家竟何歸.寄食歎局促
凶年大軍後.旱氣日熇熇
涸井不供炊.垢膩那得浴
不知病瘦軀.何以度蒸溽
自從關陜亂.威弧殊未韣
十人九無家.蕩析豈所欲
微生何足論.主食久不玉
但願早休兵.四海各安俗
