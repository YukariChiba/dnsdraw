官居無時節.簿領去復迴
脅息文網中.壯心安在哉
積雪滿西峰.中天白皚皚
簾幄晝生寒.復見詩筒來
煩襟得洗瀹.耳目亡氛埃
紀德無可陳.詩情如七哀
昔聞參軍逸.今見太守才
况有循吏政.養民如嬰孩
窮山虎豹伏.曠野桑麻開
邂逅春色滿.百卉東風催
吾鄉足山水.使宅佳池臺
篇章日愈多.無惜分瓊瑰
