百雷鬭我前.八溟覆我後
誰哉擘巨崖.縱此翠蛟走
又疑蜀川下.萬騎赴峽口
凭闌神爲摇.清寒逼兩肘
久乃與之忘.一洗耳目垢
骨冷春木臞.魂驚夜猿吼
神仙亦愛奇.臨流并瓊玖
乘鯉琴高風.捉月太白手
跳入水晶宮.身世亦何有
緬懷玉局翁.不受荒幻誘
爾來謁空祠.采蘋奠玄酒
百年等一漚.道先天地壽
逝者固如斯.川上嘆魯叟
