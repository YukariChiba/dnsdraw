離別不作惡.豈是人真情
作惡既已久.此情何由平
昔我少年時.與居多戲爭
雖曰諸父行.同隊猶弟兄
先公最憐君.訓告尤丁寧
豈知十載後.星散各經營
往年招真巖.君嘗送我行
夜飲不計酒.曉騎馳霜明
今我髮漸白.煢然對空觥
君乃辰州去.迢迢湘水清
一官會自奮.唾手收功名
如何還送君.溪頭舟已橫
