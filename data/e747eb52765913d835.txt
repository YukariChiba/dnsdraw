天上奎星專主文.地下嵩嶽惟降神
含靈孕粹五百載.挺然間出非常人
滎陽才子東山客.滿腹精神太英特
掞天辭藻駕曹王.炙地聲華壓元白
等閒奮筆摛鸞龍.烟霄凜凜橫辭鋒
稷下千人摧勁敵.昂頭不敢爭英雄
吾皇新命招宏博.紫宙風清飛一鶚
驪龍卧起滄海空.燦燦靈珠光滿握
明年二月春水來.桃花浪起龍門開
青雲岐路無多地.定須迅擊狂風雷
