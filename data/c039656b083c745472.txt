遙遙元崇胄.藹藹東州守
留心學校事.遇我在僚友
蔽空起新堂.鼛鼓百夫走
枉駕親視之.丁寧到榱枓
北風沙瞇眼.佇立相與久
宴我登哦亭.推我居席首
初嘗百花釀.肴蔌無不有
是日十月中.新霜脫人肘
醺酣一消鑠.和氣回物朽
昔人歌魯侯.在泮嘗飲酒
我今作此詩.亦以綴厥後
美哉姚侯政.豈弟民父母
此詩所不歌.先已載民口
