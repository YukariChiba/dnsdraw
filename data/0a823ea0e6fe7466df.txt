霞影塔觜紅.嵐光佛頭綠
沙明疎柳外.尋路遶湖曲
遠客誰與俱.斯遊未爲獨
佳處心自領.未易語童僕
應接敢憚煩.山水相追逐
此間有魚鳥.怪我來不速
都城無閒官.旬謁廢休沐
幸茲九日臨.及此秋氣淑
醺酣豈無分.登眺寧免俗
起行九里松.試插一枝菊
西風莫欺客.破帽雙鬢禿
未敢醉向人.藕泉潄新馥
