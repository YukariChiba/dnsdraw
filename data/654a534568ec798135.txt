一代司馬公.山立皋稷後
聲名竦華夷.所樂在五畝
著書不止陵左班.措世治平嘉祐間
不欺之學誰與嗣.元城逸駕君獨攀
秀野之堂新斷手.儼如拱侍公左右
扁榜結字吾何取.顧使與堂傳永久
斯邕古篆學未成.鍾王石經空典刑
向來玩碑一再宿.怒猊渴驥慚舊評
柴車爭道乏妙領.畫沙之錐猶露穎
閉門柿葉徒滿屋.竟使吳霜颯垂頸
潮乎相逢奈老何.妙語愛君金叵羅
及君未中元祐科.深衣容我時相過
