朔風一夜吹寒雪.萬里青山變華髮
東湖興盡回扁舟.兩岸蘆花照天發
篙工撥櫂光陸離.一簑好景渡頭歸
忽驚波面漸幽晦.問訊歸程船復退
空岩有鬼鳴啾啾.鼓檝揚波如部隊
須臾夜朗分西東.對岸村墟指顧中
妖氛孽影叱咤散.人家燈火猶朦朧
嗚呼山鬼爾何錯.滅頂於余奚所作
不能隨爾作禍釁.冷炙殘盃圖咀嚼
我有長牋叩上真.我有健步飛如神
請呼雷公起霹靂.割截汝輩爲微塵
鳴呼山鬼聽我語.從此逍遥自游止
如斯攪括枉費力.生死由天不由汝
