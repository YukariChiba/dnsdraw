並生天地宇.同閱古今宙
視下則有高.無前孰爲後
達人千鈞弩.一弛難再彀
下士沐猴冠.已繫猶跳驟
欲將駒過隙.坐待石穿溜
君看漢唐主.宮殿悲麥秀
而況彼區區.何異壹醉富
鶢鶋非所養.俯仰眩金奏
髑髏有餘樂.不博南面后
嗟我昔少年.守道貧非疚
自從出求仕.役物恐見囿
馬融既依梁.班固亦事竇
效矉豈不欲.頑質謝鎸鏤
仄聞長者言.婞直非養壽
唾面慎勿拭.出胯當俯就
居然成懶廢.敢復齒豪右
子如照海珠.網目疏見漏
宏材乏近用.巧舞困短袖
坐令傾國容.臨老見邂逅
吾衰信久矣.書絕十年舊
門前可羅雀.感子煩屢叩
願言歌緇衣.子粲還予授
