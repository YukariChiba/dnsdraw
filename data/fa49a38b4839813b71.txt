瘦馬度莽蒼.悠悠忽長年
群山不知數.袞袞來眼前
忽逢天上月.下掛蒼崖巔
炯如碧玉玦.中空竇雲天
巖柯亦薄相.爲作蟾桂圓
陰晴無顯晦.千古長嬋娟
坐令馬上夢.憶我江南川
江空月自吐.萬頃含風烟
静聞欸乃聲.入我獨宿船
誤從塵網中.見似喜欲顛
何當追昔遊.擺脫區中緣
買地結茅屋.攀雲躡飛仙
朝吸白露光.暮飲山根泉
清歡倘可結.浩歌與周旋
