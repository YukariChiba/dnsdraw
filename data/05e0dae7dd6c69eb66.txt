人各有求心靡同.世路奔馳如捕風
我獨不願萬戶封.悁悁所願識毛公
我公高才真國器.醖藉聰明天所秘
子師氣格千里駒.廣基文章一枝桂
學優入仕斯義榮.我公所至皆可稱
來暮已歌廉叔度.去思還似謝吳興
天心憂勤念方面.外臺遴選皆英彥
我公所至綽有聲.炯炯精金經百鍊
昨夜使星入斗牛.鵲聲曉送傳書郵
報言有詔下天闕.公按濱江十四州
審報已真驚且喜.入戶不知摧屐齒
拜塵潘子行有緣.倒屣蔡公何敢擬
自嗟此誠今未通.何時垂翅附冥鴻
眉間黄色已可慶.襟懷不復歎秋蓬
公不見張華一賦致高位.阮瞻三言得清議
刻畫無鹽雖有心.滓穢太清徒自愧
朝廷言路方坦夷.比年漢詔下天墀
所念淵明方爲米.會須平子爲玄題
