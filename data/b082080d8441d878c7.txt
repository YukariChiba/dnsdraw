朝發淇水南.將尋北燕路.魏家舊城闕.寥落無人住.
伊昔天地屯.曹公獨中據.群臣將北面.白日忽西暮.
三台竟寂寞.萬事良難固.雄圖安在哉.衰草沾霜露.
崔嵬長河北.尚見應劉墓.古樹藏龍蛇.荒茅伏狐兔.
永懷故池館.數子連章句.逸興驅山河.雄詞變雲霧.
我行睹遺跡.精爽如可遇.鬥酒將酹君.悲風白楊樹.
