夫君班揚儔.抱槧羣玉府
久讀未見書.躬抽繫年譜
墜緒獲先秦.亡篇出東魯
上泝三皇墳.旁探百家語
怪牒汲郡來.幽經茂陵聚
英哲資繕藏.緹油盡刊補
蒸青勁竹殘.削誤規刀苦
種別踰九流.星羅軼千部
顧我寡見聞.蒙薰異倫伍
祕帙樂共披.譌文許交舉
家㨭互紛綸.郵谿戲旁午
初無班嗣嗤.更免許慈拒
矧余羈官久.寂寞繄茅宇
禮乏贈酒瓻.疑增照觴怒
尚頼啟新編.時時發聾瞽
