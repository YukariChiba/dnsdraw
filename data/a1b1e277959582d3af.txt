普菴教化修浮橋.信心自肯大豐饒
解脫皆因不思議.度人無量永逍遥
秀江千古源何極.非干今日與明朝
一生補處誰知有.萬德咸歡寂體寥
蚊子眼中藏剎土.紅燈焰裏熱眉毛
毫髮虛空全不漏.海山相擊浪滔滔
石牛喫盡張公粟.木女垂絲釣巨鰲
新羅國打西川鼓.東震旦拋北越刀
孔自孔.毛自毛.針劄不入大雄豪
妄想顛倒蘇公盛.未解撐船弄竹篙
豈在文言多卜度.德山拄杖不敲槽
