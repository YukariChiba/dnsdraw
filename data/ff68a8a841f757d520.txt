帝垂清問切恢圖.士貢昌言敢導諛
高下共知歸至鑑.考評聊許備先驅
四帷迥隔心常渴.三榻橫連體叵舒
烏府凜然賢執法.紫垣籍甚古通儒
墨朱同異容兼採.等級從違得細書
尚醖時頒缸面酒.大官日饌腹前臚
天香漫炷薰常歇.貢茗虛霑樣頓殊
晨壁摇風愁幕冷.夜窗透月喜簾疎
九賓屈指臚連句.千慮傾心智與愚
會待詔恩三日沐.湖山尋勝任舟輿
