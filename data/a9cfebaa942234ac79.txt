寶地人來少.檉陰自晚晴
片雲依石潤.孤磬出花清
竹筧分泉細.檀烟上㲲輕
勒銘留水寺.應供宿江城
適楚濤喧定.歸吳雪滯行
雨苔粘凍屐.廊葉覆閒枰
琴爲蛇紋買.書因鳥跡評
眼高無佛祖.詩癖有山兄
句妙唐風在.心空漢月明
晝禪休樹影.夜梵雜松聲
夏減遊方興.秋添住岳情
何時修白業.去結嬾殘盟
