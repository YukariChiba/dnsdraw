飛鳥不知穴.山鹿不知流
薛子善飲酒.口如汲水虬
吾觀腸胃間.何異族黨州
人滿地已盡.一介不可留
謂子試飲水.一酌不再求
謂子飲醇酒.百釂豈待酬
酒可水不可.其說亦已悠
以我視夫子.胸腹百丈幽
譬如田中人.視彼公與侯
未省破顔飲.何况裸露頭
鴟夷謂大瓠.皆飽安用浮
多少苟自適.豈害爲朋遊
