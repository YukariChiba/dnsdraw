花開雖可憐.采色不堅久
譬如玩冰雪.隨執隨去手
可悅則生愛.愛滅惱隨後
美好稱不祥.此語端易究
中庭兩蒼槐.老枿獨晚秀
殘春餘十日.萬葉舒欲覆
森森翠羽蓋.植立分左右
波濤起風夜.幄幕護炎晝
其榮無可悅.衰變亦何咎
欲攀無足玩.欲擷無足嗅
泊兮初無情.淡也故可守
病來捐衆嗜.味道有真覯
寄言兩蒼翁.請與汝此壽
