南極煌煌山川精.輝明淵耀爲天經
化成仙人渡滄溟.黑風不作魚龍腥
冉冉風氣如雲停.峩冠曳带從竛竮
脩髯炯目玉鍊形.神光轉映浮中庭.穹龜坐踞捐輜軿
遼東令威姓維丁.翔空欲下摇霜翎
予方厭世爭腐腥.棲心元域全攖寧
此圖誰將揭素屏.細觀混體通百靈
誅馘飛毒命門扃.清音透頂聞雷霆
披蘿重岡斸松苓.我命在我同千齡
