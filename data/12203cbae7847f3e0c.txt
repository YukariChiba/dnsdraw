雨眠起宵坐.搔首偶不欣
孤念元無感.懷我同社人
昨日林先生.抱經出成均
初聞爲渠喜.忽悟誰我親
緬然記宿昔.夜款水際門
微月耿秋寂.幽蛩慨涼新
論詩煮豆粥.粥熟天已晨
先生補天手.萬象焉能春
若非千載仰.却要今世珍
聖門舊傳業.不在先生身
雪前何有松.燬中諒非珉
論思尺有咫.決去曾逡巡
誰言我無耳.老矣未有聞
先生又舍我.離別尚足云
桂山玉筍立.桂水羅带紋
得句能寄似.不須持嶺雲
