春溪惡.日日春風吹過客
千車萬轍不相嫌.一客歌來吹倒却
旁人借問客爲誰.咸淳朝士今布衣.聲名欲隠人自知
君不聞孫興公.逃亂走入黎州峰
子孫百世居峰下.往往翰墨餘仙風
鶉衣藿食何足恥.頭白河清吾亦俟
向來南面五馬車.只飲西山一盂水
青牛處處迷行蹤.白鶴歸來餘故宮
道逢樵客知去遠.遲君不來三日晚
溪水猶能作吳語.似續君家遂初賦
