姓疑乾竺古先生.霞外幽栖近四明
履斗星移冠劍影.步虛風引珮環聲
蘂宮夜喚青鸞降.花洞朝騎白鹿行
長使芝童看藥竈.爲耽瓊液過蓬瀛
鶴傳仙語歸華表.魚寄丹書上赤城
怪石醉中拈筆畫.險棋靜裏按圖爭
玉桃竊慣慵留種.瑶草尋多盡識名
縮地日携龍作杖.卧雲時約鳳吹笙
海邊定與安期遇.關上當逢尹喜迎
我本翠寒山道士.相隨便欲採黄精
