昔見淮水清.今見淮水渾
問之何因爾.淮吏謂予言
此淮出桐柏.彼汴來崑崙
年年相合流.東望滄溟奔
汴入淮而清.有若淮水尊
風休一色靜.古鑒磨無痕
今年淮水小.僅能庇龜黿
黄河從春來.桃花注龍門
滔滔朝宗勢.巨浪日夕煩
小清納大濁.勢不得自存
崩騰一波走.磅礴泥沙噴
我聞吏之言.冥默竊自論
君子潔履操.小人爲詐謾
姦豪爍危行.烈火燎于原
譁言污正論.青蠅止于樊
中人可移性.鮮克始終惇
夙夜念淮水.清心大吾源
