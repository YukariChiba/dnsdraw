憶昨我初往.斗杓正南陬
陽氣已汗漫.伏陰纔如勾
既見御史公.文書煩校讎
時時延上坐.不聽毀者謀
公兄東溪老.博我詩之幽
軒然肯相顧.妙語吐如流
諸郎冰雪姿.學問誰朋儔
其長遇我厚.久要何綢繆
感知不忍去.坐閲四月周
寒暑無停機.忽忽今已秋
我學曾幾何.我懷良獨憂
親庭催我歸.歲晏無寒不
朋友催我歸.仁義相講求
山林本其性.麋鹿本其遊
再拜謝所知.去去毋苦留
