六度封書向小孤.一度逢人寄書無
劉郎嗔我無短吟.素書百紙難論心
我愛劉郎可無詩.劉郎愛客還笞兒
我爲父執倍其年.見我呼兄挾渠賢
撥棄勿復陳.對君吟此身
憶昔在桂堂.瘧鬼罹我殃
世情疎客病.移我君家床
兒女不辭勞.僕妾何憚忙
秋風黄葉飛.明燈藥爐傍
我身何日殞.此念何時忘
丘嫂晚歲歸.敬我如小郎
他年山下結吾廬.朝暮往來摩白鬚
我抱子.君抱孫.却使相敘爲弟昆
