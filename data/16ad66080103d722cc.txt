前春還閩.道傳公病
聰明忽癡.醫不識證
石門迎見.悲喜深省
莫年客土.相依爲命
太白殘月.同光共影
吾曹恢疎.世路機穽
身猶棄遺.奚顧墮甑
古琴絕絃.缺鐺折柄
二子談禪.時隠几聽
退士獻書.阿婆窺鏡
鬼笑揶揄.人笑齒冷
少日與公.講明素定
丹心如鐵.空橐如罄
千載意長.百年俄頃
一死一生.遇此衰境
薑鹽鬻茶.油葱澆餠
喚公不應.老淚泉迸
