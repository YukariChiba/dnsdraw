清淮濁汴爭强雄.龜山下閟支祁宮
高秋水來無遠近.蕩滅洲渚乘城墉
千艘銜尾誰復惜.萬人雨泣哀將窮
城中古塔高百尺.下有蛻骨黄金容
蛟龍百怪不敢近.迴風倒浪歸無蹤
越商胡賈豈知道.脫身獻寶酬元功
至人已立萬物表.劫火僅置毛孔中
區區淮汴亦何有.一挹可注滄溟東
胡爲尚與水族較.時出變怪驚愚聾
於乎此意不可詰.仰觀飛栱凌晴空
