藹藹鳳凰宮.蘭臺玉署通
夜霜凝樹羽.朝日照相風
官附三台貴.儒開百氏宗
司言陳禹命.侍講發堯聰
香卷青編內.鉛分綠字中
綴籤從太史.鏘佩揖羣公
池接天泉碧.林交御果紅
寒龜登故葉.秋蝶戀疎藂
顏謝徵文並.鍾裴直事同
離羣驚海鶴.屬思怨江楓
地遠姑蘇外.山長越絕東
慙當哲匠後.下曲本難工
