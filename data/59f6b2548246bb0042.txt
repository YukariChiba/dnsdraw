不見道人久.天涯歲云除
朝來食指動.忽接送米書
念師折脚鐺.五合未省餘
雖無覆餗禍.尚有乞食逋
云何憐孤客.日受饑火驅
未曾貸監河.矧肯索胡奴
誰言斗升意.矯矯超萬夫
嗟予事筆耕.輕棄南畝鋤
慁煩方外客.此計良已疎
何時事粗了.歸葺五畝居
生涯寄綿竹.豈即非良圖
不爲泉壤蚓.願學江湖魚
