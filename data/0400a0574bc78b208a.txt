素屏素屏.胡爲乎不文不飾.不丹不青
當世豈無李陽冰之篆字.張旭之筆迹
邊鸞之花鳥.張璪之松石
吾不令加一點一畫於其上.欲爾保真而全白
吾於香爐峰下置草堂.二屏倚在東西牆
夜如明月入我室.曉如白雲圍我牀
我心久養浩然氣.亦欲與爾表裏相輝光
爾不見當今甲第與王宮.織成步障銀屏風
綴珠陷鈿貼雲母.五金七寶相玲瓏
貴豪待此方悅目.晏然寢臥乎其中
素屏素屏.物各有所宜.用各有所施
爾今木爲骨兮紙爲面.捨吾草堂欲何之
