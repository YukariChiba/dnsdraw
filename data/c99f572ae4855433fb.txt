建德真樂國.萬里渺中州
除蕩俗氛盡.心如九天秋
滿船載明月.乃可與同游
平生期斯人.共挾風雅輈
定知詩客來.夜虹貫斗牛
執斧修月輪.鍊石補天陬
破的千古下.乃可泣曹劉
危柱鳴哀箏.知音初見求
成功在漏刻.堯舜去共吺
收此文章戲.往作活國謀
開納傾萬方.皇極運九疇
閉姦有要道.新舊隨才收
