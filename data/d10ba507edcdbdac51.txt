義高德厚賢在躬.進榮退美光初終
越有神明相元功.疾憂之外康寧中
乃眷乃顧爰徂東.徒御雖寡人望雄
其高可仰厚可宗.茲行允美江淮風
父老相呼告兒童.三朝無事繄厥忠
公謀公惠世所蒙.肆安於賈田安農
溫衣蔽體食飽胸.小攘大竊消姦凶
州牢縣獄囚多空.歡心和氣成年豐
汝曹雖騃念所從.汝心汝貌加愛恭
薪蒸勿采米勿舂.亟歌屢舞馳省公
有人昔與公車逢.汝陰潁尾洛與嵩
山有迹兮水有蹤.水之鶴兮山之松
一朝賜號逍遥翁.馬資僕費官與供
汝曹努力吾老癃.公若再來勤築宮
