煙水闊.人值清明時節.雨細花零鶯語切.愁腸千萬結.
雁去音徽斷絕.有恨欲憑誰說.無事傷心猶不徹.
春欲半.堆砌落花千片.早是潘郎長不見.忍聽雙語燕.
飛絮晴空颺遠.風送誰家弦管.愁倚畫屏凡事懶.
長思憶.思憶佳辰輕擲.霜月透簾澄夜色.小屏山凝碧.
恨恨君何太極.記得嬌嬈無力.獨坐思量愁似織.
小芙蓉.香旖旎.碧玉堂深清似水.閉寶匣.掩金鋪.
遲遲好景煙花媚.曲渚鴛鴦眠錦翅.凝然愁望靜相思.
