九月十月交.卦應西北乾
少昊猶執矩.玄冥遽行權
慶元敦牂歲.夏無雨暘愆
早禾既有秋.人斯望有年
晚稻亦懷新.穎實相接連
不間東南畝.寧分左右肩
嚴霜忽早降.節候無餘暄
黄熟乃無日.青乾空在田
殆不如稊稗.那敢詠好堅
造物豈棄遺.繄時失後先
農夫亟欲訴.有司不謂然
課無責之有.何異扼其咽
使君惻興念.官租爲渠蠲
作詩寬彼憂.至哉仁人言
幸甚宣城民.信乎有二天
