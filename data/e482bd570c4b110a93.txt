念子少年日.豪氣吞九州
讀書知穾奧.游刃無全牛
當時所獻策.考致第一流
論高追賈誼.氣勝凌馬周
勝理非空文.灼可資廟謀
危根易摇動.謂子不好脩
嗚呼一齊人.柰彼衆楚咻
孔門餘四科.士豈一律求
區區事屠釣.崛起爲公侯
數奇信有命.君亦忘怨尤
平生所著書.字字鏗琳球
子道决不泯.千載傳芳猷
