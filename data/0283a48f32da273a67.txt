夫君貌瘠中甚腴.萬卷抑塞蟠胸書
文章有神貴有骨.小住金馬論石渠
青雲可上不自喜.却下枳棘如棲梧
勾稽五載信留滯.澹泊一意忘奔趨
心研典墳畧鞶帨.腕脫牋牘疲鴻魚
諸公要人徧知己.爭欲迎致沾波餘
代來秩滿不得去.懇懇至挽桓君須
平生不願受知廣.高興忽動歌歸歟
湘江水落清徹底.桂棹可理真良圖
人生適意貴自得.懷土不爲西風鱸
一盃別酒聊復爾.千里明月非人殊
修身善世本一理.聚首分袂皆同區
它時用否猶故吾.寄書當道今何如
