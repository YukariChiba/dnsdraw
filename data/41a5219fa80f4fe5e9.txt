友義喪來久.琢磨復誰能
金鉤被采錄.絕棄朱絲繩
直哉少稷甫.一室清于冰
危坐對書帙.曲几非所凭
日暮無人來.疏籬上寒藤
惟有手種竹.挺然得其朋
風低與雪重.搶地如弗勝
政使可斷折.天姿諒難凌
物或亂真贗.君其别淄澠
攘羊而證父.是子烏足稱
所以貴温潤.不令見觚稜
要我細商略.此言有師承
