騷人久無聞.風雅日浸衰
汀洲空蘭芷.憔悴無芳姿
參軍妙述作.鮑謝相並馳
明珠不自耀.光彩閟陸離
聊因五斗粟.暫寄東海湄
官身雖簿領.游刃能一麾
寥寥古寺空.轉砌春日遲
閉關時却掃.寂寂下書帷
唐虞悉觀覽.百氏了不遺
論文慎許可.紀律嚴自持
昨朝發新詠.落語皆瑰奇
世無楊德祖.詎識黄絹詞
