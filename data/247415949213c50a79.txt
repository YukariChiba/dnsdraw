庾郎吾家千里駒.朝暮勤苦讀父書
少年綽有老成態.月旦考訂評鄉閭
明當别我擇賢妃.結束琴劍誰挽裾
春空吹晴惠風暢.煙草弄色和氣舒
野橋融洩柳絮合.石岸惨愴鳴鶢鶋
乘龍有期弗獲餞.數椽政葺淵明廬
旅愁冥思莫排遣.離恨掛臆難掃除
况當春晚氣暄淑.著體欲醉甘醴如
修程所囑蓋養攝.禮畢早辦雙飛輿
婦翁傳道世大儒.習俗再使淳古初
稔知賢舅繼家學.子如從之師有餘
歸來阿叔待審訂.義路禮門從廣居
