天小紫.日淡紅.月光正與日相通
一星雪白大於黍.走近月旁無半武
吾聞三辰不並明.如何日中見月星
霜後梨花定非瑞.春秋獲麟不應貴
君不見八月十五夜向晨.東方亭亭升火輪.西有玉李伴金盆
是時三辰正如許.君不著眼君莫論
吾家大阮嗜文字.看書到曉那能睡
三辰并光射窗几.影落硯屏不容洗
就中月輪景特奇.桂樹可數葉與枝
炯如秋水涵荇藻.天巧此豈人能爲
懷璧未爲罪.借書未爲癡
公當十襲古錦帊.如何傳翫十手把.不防夜半有力者
