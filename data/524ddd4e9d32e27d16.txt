追維平昔遊.十幾喪六七
與君雖尚在.踸踔各衰疾
功名無幾何.歲月忽已失
伻來辱新詩.欲和久閣筆
文章老愈精.光彩爛星日
市門果神仙.參軍真俊逸
又如闚沙漠.鐵騎萬餘匹
一戰孰與當.百勝得深術
有過懼不聞.愚惡志所嫉
言歸潔其身.天命能自詰
知音我愈寡.深谷詎敢出
相望止一江.高議容接膝
請觀商山皓.寧終守蓬蓽
衆人拉其華.君子俟其實
定當卜鄰去.攜手藏於密
