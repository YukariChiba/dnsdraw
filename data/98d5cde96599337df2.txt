誰穿空翠開蜂房.尺欄寸徑一肘墻
主人官閑若避俗.北窗髙臥追羲皇
客來初騎果下馬.側身卻轉花邉廊
新成桃李礙倚杖.旋徹戶牖留飛觴
欲眠姑去甘晝寂.不醉無歸拚夜長
使君早有冲天志.略展風翰無地試
已知齊物觀世間.小卜一枝聊自戲
坐中香穗亂雲影.睡起花甘攪禪味
鷄蟲得失何足論.鵬鷃升沉了無意
昔人掩鼻恐不免.天與公才那可置
清霜萬里看横秋.莫作南柯始封計
