風流謝文静.世俗未可屈
但怪東山雲.肯爲老桓出
誰知姦雄心.本自畏豪逸
君看新亭會.此意未易詰
坦之獨何者.手版遂倒執
煩公揮蝟湏.談笑安晉室
暮年淝水師.逆虜甚窘急
幅巾棋局間.百萬一戰襲
功名亦餘事.聊爲兒輩立
平時誚虚曠.聞此自羞澀
萬古終悠悠.客意頗蕭瑟
忍看西州門.更作羊曇泣
