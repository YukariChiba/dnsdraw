陶器承崑珉.獵獵散綠絲
飲以一杯水.卒歲長如斯
露葉矗鋒鍔.霜根蟠嶮巇
昌陽欲論功.十駕不得追
松柏脚踏土.並驅仍背馳
寒苦我所安.泉石皆聞知
豈意泉石間.得此償心期
澡濯冀懷新.疏剪貴適宜
芳潔日以薄.潜逐炎涼移
謂我水太清.汝便清漣漪
抑我水太渾.古井非污池
孤根要特立.晚節須堅持
貞姿或不返.終當怨尤誰
春葩與秋薌.擅美固有時
西風一摇落.不死將安之
亦足觀物化.亦足爲箴規
