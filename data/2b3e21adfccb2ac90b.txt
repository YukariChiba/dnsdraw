瑞麥歌懷安.三岐及六穗
嘉祥不虛出.良以氣和致
人言一草木.華枯且爲異
况茲一曰食.有是三足記
此邦今扶風.中興號佳地
去年歲千厄.衆懼憂莫弭
入春雨暘若.嘉驗應期至
賢侯政事師.其清一杯水
孜孜布上德.念念在民事
東都循吏孰.漁陽史君似
一麥露雙穎.異世風同軌
華黍續新雅.嘉禾繼前瑞
老夫卧陋巷.聞此躍而起
一廛猥受滕.二天幸托冀
誰謂大慶賚.俯亦及憔悴
自今豐年兆.不苦力田匱
當知太守心.根源自宮閟
務豐且重穀.感召至茲類
昔襦今五袴.千里共衣被
相逢二三叟.相慶更相慰
不圖田里歎.轉作謳歌喜
酡顔溢鄉老.歡聲浹鄰比
餘波賸沾丐.罔功有餘愧
攄毫頌公德.拜手及公賜
長安咫尺天.政聲轉聞易
嘉汝龔黄績.寬予堯湯備
歸衮陳歸禾.經綸展斯志
