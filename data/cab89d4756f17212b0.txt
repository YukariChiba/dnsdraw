桐軒法鍾王.人鮮出其右
出奇左運腕.亦復龍蛇走
悠然伸勁畫.壯甚紫鐵鈕
番然變道古.古藤瘦牽糾
輕墨蔓如縷.大者大如斗
故家翰墨場.有此擅場手
星星滿青鏡.入眼未始有
四支同一初.視聽有常守
執捉與踐履.造次各先後
云何互其用.落落便相偶
猶來幽人心.冏冏浄不垢
衡從一機透.衆妙俱輻輳
逢原蓋自得.左右均去取
枝葉隨根本.股肱副元首
一身小天地.默窺元化母
