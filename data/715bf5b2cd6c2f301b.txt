溪東作舍已蓋茆.溪西築庵新立棟
水雲參錯出十里.妙寄方嗟無與共
忽聞故交還五嶺.聊喜居鄰依二仲
臺評早歲冠神羊.儒館文華推白鳯
詔除毎下輙避寵.才術小試已驚衆
炎荒雖云去國遠.皇華要是爲時用
故爲懷歸逐我輩.露章求免疲護送
自言嶠南官不惡.峻峰危嶝頻飛鞚
挽葛屢上羅浮顛.披雲亦到朱明洞
看山却憶家林好.夜夜幽棲來旅夢
而今歸隱寄天放.却憶修途真定痛
猿鶴相向爲家禽.松菊未荒憐手種
碧鮮脱籜高遶屋.白墮敷醪香出甕
從今莫厭數招尋.持鰲共費宫祠俸
