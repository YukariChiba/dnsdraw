平湖侵危臺.天水相競入
縈迴古嶼間.空闊衆境集
大邦屏東南.開府記百十
勝遊雖日來.面勢忍遺葺
能聲紹豈弟.敏政常暇給
喜聞棟梁新.甫見規模立
橫空眩藻麗.構迥愁嶪岌
居然心意會.似匪人謀及
草樹亦增華.神明非舊習
青凝夕霏翠.冷激迴風濕
去鳥指暝飛.潛鱗視幽蟄
達生貴夷曠.外物辭妄執
皋壤正欣然.蒼波仍可挹
雖云吏隠最.世復登賢急
徒使棠樹詩.千秋意相襲
