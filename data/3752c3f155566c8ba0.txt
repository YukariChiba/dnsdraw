大郎性純淑.至寶受磨琢
二郎姿秀美.白璧光閃爍
三郎神照藏.宛若雛在殻
五彩翔鳳翰.參差見斑駮
三人吾令甥.亦嘗從吾學
昊穹有顯通.報應無舛錯
未有祖慶厚.而招子孫薄
二親又善教.曾不閑飲啄
甥雖多似舅.三子自超卓
爲文要根理.覽古務詳愽
不惟子三人.萬世同矩彠
慎勿學舅癡.直指世奸惡
心雖在規益.世誰受忠諤
立身既不危.青雲在挐攫
