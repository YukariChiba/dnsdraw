我聞九華名.未登九華峰
睨視百里外.烟翳嘗冥濛
快意一披抉.幾欲挾長風
庶識真面目.高下俱迎逢
飛雪如有意.未積先消融
凌晨展清眺.萬里開晴空
炯然明吾眸.洗出青芙蓉
未暇窺杳眇.固已領其宗
憶昔訪廬阜.妙處嘗支筇
景遇可題品.一一歸詩筒
九華名此邦.挺挺諸山雄
若欲於五老.優劣定其中
竊比之孔門.等級回與雍
未敢謂覈論.折衷章泉翁
