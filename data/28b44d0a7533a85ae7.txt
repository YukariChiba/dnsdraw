山水佳有餘.我與之周旋
江行已久矣.今復領其全
漾舟銀葫蘆.雪在春漸妍
素瓊間蒼玉.化工與雕鎸
屏圍無空缺.護此百頃天
圖畫別濃淡.粉墨生雲煙
人間有此境.定屬水府仙
先生嗜奇勝.久駐無由緣
命名失雅馴.吾意終慊然
玉鑑扁山石.取重須時賢
可無泊舟所.作亭近江壖
登臨付楚客.當有雲錦篇
