雉馴不因媒.鳩煖自呼婦
詩成桃李陰.知是霹靂手
簿書我亦厭.丘壑渠自有
却憐支離疏.飽食得薪槱
俗夫嘗世味.甘苦半噦嘔
知公超然處.心跡兩無垢
愁陰老芳物.蟲鳥故相誘
浪蕋費收拾.柔條可結揉
豈無我輩人.一醉開笑口
那知市門底.客倦枕兩肘
眼高可人稀.命蹇亨運偶
平生願執鞭.見謂余小友
細觀豈弟心.宜在帝左右
却來塵埃中.寂寞對五柳
鷇音藏鵠羽.正待荆雞剖
學政容窺譜.問字當載酒
虛名翻誤夢.恐坐箕與斗
言詩終不稱.永媿賦瓊玖
