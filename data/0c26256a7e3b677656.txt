稻花花中王.桑花花中后
餘花皆嬪妃.以色媚左右
稻花吹早香.風露千萬畝
上以奉玉食.粢盛及醴酒
下以飽蒼生.億兆餔其口
桑花雖無華.紅葚映纖手
皇后首親蠶.六宮承傅姆
天生衆裸蟲.無羽毛飛走
匪此皆凍死.性命安得有
予謂二花者.斯民之父母
昔予賦麥花.適當來牟候
未及歌二花.三花誰可後
請續時夏詩.以爲風化首
