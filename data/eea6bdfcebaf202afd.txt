東方兮煌煌.烜吾目兮晨光
耳翰音兮三唱.屏羣英兮遠藏
攬衣兮起起.危檻兮徙倚
寧餐華兮學僊.何炙背兮誇美
衆鼾睡兮昏莫知.我心惻兮獨徘徊
胡羲馭兮不少尼.恐君行兮迫崦嵫
晞余髮兮扶桑.騁余乘兮暘谷
翫咸池兮洗光.佇閶闔兮開鑰
建采旄兮飛虹.駕蜿蜒兮八龍
鸞鳳兮前導.靈鳥兮後從
於微閭兮發軔.景未仄兮帝宮
及曜靈兮未晏.尚察余兮從容
