避風急投港.港狹水如線
沙頭虎跡多.此是銅陵縣
亂山號枯松.長風舞寒霰
饑鳬宿荒畈.小鴈帯飛箭
廢刹撞破鐘.催科走郵傳
娼家編棘門.村飾無釵釧
日納抱酒錢.夜陪縣官宴
有身悵此生.又復堕貧賤
荒譙更點差.信步空階徧
未昏行人絕.月色盪江面
啜盡茶葉苦.不與愁魔戰
託興入短歌.聊以記吾見
