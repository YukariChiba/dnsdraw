魚蝦泳大海.龍困污池埋
鸞鳳氣塞吭.百鳥鳴其喈
猶吾呂夫子.短褐包壯懷
舉脚踏青雲.失勢寸步乖
却視後來輩.厭己猶積柴
否屯豈我獨.升泰奚人皆
一別春四歸.聚首邈不諧
前日忽踵門.謁與行李偕
相迎把交臂.似合已擘釵
于時節清明.花凈無纖霾
共引不算觴.傾瀉猶長淮
歌詩互挑戰.舒慘出百骸
愁吟慘春暉.樂咏舒寒荄
男兒萬里心.無作伏櫪騧
天王下科詔.羅俊基泰階
盍行取好官.一爲光同儕
