檜龍奮頭角.百獸毋敢獰
居然護祇園.老鬽魂魄驚
本根既深固.樛枝任縱橫
秋城風雨癡.或躍常夜鳴
夜鳴不自已.江頭雲霧生
乘雲何所之.變化朝帝京
歸來氣尚豪.撼動老禪兄
空庭儼相對.健骨殊淒清
中林萬古松.或可爲同盟
蒲柳先秋凋.襟期信難并
異質誠正直.扶持乃神明
更看霜雪繁.黛色挺孤擎
