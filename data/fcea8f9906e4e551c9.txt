城中醉人舞連臂.城外醉人相枕睡
此人心中未必空.暫爾頹然似無事
我生從來不解飲.終日騰騰少憂累
昔年曾見樂全翁.自說少年飲都市
一時同飲石與劉.不論升斗俱不醉
樓中日夜狂歌呼.錢盡酒空姑且止
都人疑是神仙人.誰謂兩人皆醉死
此翁年老不復飲.面光如玉心如水
我今在家同出家.萬法過前心不起
此翁已死誰與言.欲言已似前生記
