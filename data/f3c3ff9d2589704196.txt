春日自明霽.我心何鬰傷
草木競芳菲.飛鳴自頡頏
悄悄坐書幌.幽幽宴空床
既無功名念.反思白晝長
愁來不自持.零落鴻雁行
三過解澤流.六見槐柳黄
最憐小兒女.路遠不得将
生還一笑喜.死去埋他鄉
生死如循環.我師佛老荘
感此寒食節.新烟過鄰墻
松楸渺雲海.目極摧肝腸
書成附鱗翼.不如永相忘
何以慰目前.作詩示阿張
