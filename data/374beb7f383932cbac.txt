山高最難圖.意足不待大
尺楮眇千里.長江浸橫翠
畫家雜雲煙.戃怳徒意會
苟或森三尺.便若俗子對
此畫格律嚴.興寄獨超邁
洗眼映窗明.妙處乃不昧
流泉見原委.著屋分向背
推車度危橋.指路向關隘
輕舟最渺茫.浦嶼如有待
山稜瘦露骨.汀洲橫若带
木葉黄欲脫.秋容儼然在
霜餘無片雲.歷歷數沙界
搜尋目力疲.欲賦無可柰
近山才四寸.萬象紛納芥
欲識無窮意.聳翠更天外
