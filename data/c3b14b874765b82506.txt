蒙莊歎隙駒.孔聖悲逝川
百年生有涯.萬感情無邊
賢愚真唯阿.繫心同一緣
內熱蠱其中.伊誰肯求痊
樂哉今日遊.衆賓肅初筵
社樗間羣材.嫫母參衆妍
謔弄既莞爾.獻酬亦頹然
胡爲發爭端.咄咄論深禪
擊水但增波.止薪自無煙
便應三宜休.敢論四不遷
公如高車馳.揚塵絕通廛
我如馭小駟.交綏已回旋
初謀不自量.取困大敵前
金化質不亡.冰融水非堅
市門有真樓.相從待他年
