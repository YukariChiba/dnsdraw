閬州之景天下奇.嘗見老杜城南詩
嘉陵江湍清且潔.錦屏山疊雄復巇
醉翁生鐘大峩秀.收拾氣象爲文詞
自從屏星副郡治.訟平事簡奚設施
幽潛穹大極所有.搜羅詠賦一不遺
州僚俊集嘉酬和.海濤洶湧洪波隨
顧余不鄙可語者.聯編累軸緘以貽
寸珠盈掬破冥晦.尺璧入手無瑕疵
窮搜囊篋暴侈富.開窺秘嗇心驚嬉
竟微一毫報佳況.臨紙復輟慚久之
