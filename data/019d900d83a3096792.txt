黄金畫車屋.韋絮緣車輪
牽以五采絲.藉以刺繡茵
出入長信宮.晝夜將誰親
所親美且少.玉頰丹砂脣
殷羅縫輕襦.明珠攢緇巾
半醉卧車中.侍婢躡行塵
憶昔廣明亭.將軍愛憐頻
便房不使殉.易寵在茲辰
嗣侯喜驅逐.平樂多從賓
青絲穿五銖.累室貯百珍
歡與子都異.矯與子都均
用財糞土擲.吐氣日月踆
天地可齊久.禍患豈有因
秋風茂陵下.蒼蘚上騏驎
