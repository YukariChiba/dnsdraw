昔年曾夢宗家郎.受生所自言其詳
髼鬆有髮重覆頂.夢裏恍然如在旁
大人占之兆惟吉.惟熊惟羆男之祥
今朝誕慶果如夢.始生三日逢重陽
啼聲已覺是英物.一門四子誠生光
小魚嬉戲已成隊.雛雁飛騰終作行
曉來搔首搜句喜.奮筆倉惶書弄麞
端由乃祖積德厚.詩禮有傳應異常
新醅喜醱蒲萄綠.開樽共對籬花黄
撳髯一笑共引滿.拜賀箕裘宗派長
