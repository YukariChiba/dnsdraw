風雨飄摇三月三.綺羅罷遊客停驂
滿城春樹烟䰐鬖.朱戶綠窗愁不堪
香芹刺泥燕爭銜.杜鵑欲啼情正含
舞雩兒童笑鴒䳺.堯舜氣象此中涵
鼓瑟高人手可探.淡音非雅亦非南
太守風期神與參.我解此意誰爲談.但覺滿懷春酣酣
花柳蒙迷不可貪.芳菲易歇隨浮嵐
閒閉閣門何所耽.惟見千山萬山秀色郁如藍
