大道絕群倫.古今無匹配
張子涉其源.超然意冥會
宴坐一堂空.乾坤皆破碎
八荒自神遊.萬法非我對
眼前欝崢嶸.毫髪了無礙
揭名諒真實.舉首誰領解
咄哉愚癡兒.矜已妄尊大
一念思遺物.胸次先憒憒
不見南榮趣.偕來還幾輩
顛倒欲何之.卻走山愈背
吾今識子綦.獨立形骸外
寂寥千載餘.光采炯如在
