我有數畝園.荒穢索鋤理
干戈何許久.生意困屠燬
道也其興與.時哉亦甚矣
去年失短吕.培植乏驅使
今年得老楊.衰病更臨起
晚菘已蕪没.早韭就茅靡
菁菁何所有.萵苣獨牛耳
縱苦可自珍.供盤况瀟洒
銀條直且甘.風味胡伯始
其視李太尉.小人與君子
明明如古鑑.不慮纖塵止
廓廓若太清.强欲浮雲滓
老氏有遺訓.重去彼取此
方今向太平.皋夔正端委
臺省登碩德.要荒竄誣毁
擊寇豈無人.蕃將來黑齒
破齊在不日.逆以誅正已
停觀勞還役.杖杜顒采芑
萬邦遇有道.貧賤古人耻
文王來呂夷.漢祖致園綺
異時免溝坑.願附織貝篚
