中原聞休兵.久客問歸路
窮途倦策蹇.窘步甚脫兔
小立候柴荆.互闖走兒女
喜極先蹙頞.思苦旋煦嫗
觸緒盡愁態.撫膝見濡慕
諸鄰稚扶老.旨畜各携具
老瓦勇倒瀉.飛觴約深注
居者訴徵調.歸者訴羈旅
懽呼賀生還.不醉不肯住
哂乃驪山夢.奇警在團素
生靈果何罪.此禍竟誰與
眼明新畫軸.心折舊題處
掩卷續微吟.玉倚亭亭樹
