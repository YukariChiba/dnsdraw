素行躬韋布.長材轢搢紳
老成吾甚畏.競爽爾誰鄰
半刺人稱屈.全牛技未伸
難兄曾託契.薄宦偶同寅
和韵長愁險.開樽屢飲醇
高談烘白晝.妙舞艷青春
方幸交情密.還欣道義親
到家才旦暮.回首遽參辰
越榜驚行速.吳牋荷寄頻
施松從此始.折柳竟無因
指日騰夷路.茲時記故人
聊憑五字句.千里話慇懃
