帝制一海內.畫州以域民
小大雖有殊.執任兩各均
祖宗初垂統.所重尤守臣
授受何其艱.便坐躬簡輪
承平彌百年.法敝幾不泯
其文豈弗具.其實蓋已淪
遂令師帥官.十九非其人
韓侯出名家.英聲邁儔倫
昔爲兩劇縣.遺美今猶新
匪直郡邑良.固是臺閣珍
胡然不留用.出駕雙朱輪
洋州實大府.左右控蜀秦
厥土從古樂.厥俗於茲淳
侯才何足施.談笑坐養神
君子學無苟.不讓誠當仁
既富而後教.禮義庶可循
坐聽千里謠.上徹九重宸
表以視四方.寵以厲縉紳
因之明黜陟.審辨玉與珉
尚使天下治.復如前代純
鄙言真區區.感激爲侯陳
