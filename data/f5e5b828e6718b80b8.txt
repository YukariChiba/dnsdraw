楚王多內寵.傾國選嬪妃.又愛從禽樂.馳騁每相隨.
錦鞲臂花隼.羅袂控金羈.遂習宮中女.皆如馬上兒.
色禽合為荒.刑政兩已衰.雲夢春仍獵.章華夜不歸.
東風二月天.春雁正離離.美人挾銀鏑.一發疊雙飛.
飛鴻驚斷行.斂翅避蛾眉.君王顧之笑.弓箭生光輝.
回眸語君曰.昔聞莊王時.有一愚夫人.其名曰樊姬.
不有此遊樂.三載斷鮮肥.
越國政初荒.越天旱不已.風日燥水田.水涸塵飛起.
國中新下令.官渠禁流水.流水不入田.壅入王宮裏.
餘波養魚鳥.倒影浮樓雉.澹灩九折池.縈回十餘裏.
四月芰荷發.越王日遊嬉.左右好風來.香動芙蓉蕊.
但愛芙蓉香.又種芙蓉子.不念閶門外.千里稻苗死.
吳王心日侈.服玩盡奇瑰.身臥翠羽帳.手持紅玉杯.
冠垂明月珠.帶束通天犀.行動自矜顧.數步一裴回.
小人知所好.懷寶四方來.奸邪得藉手.從此幸門開.
古稱國之寶.谷米與賢才.今看君王眼.視之如塵灰.
伍員諫已死.浮屍去不回.姑蘇台下草.麋鹿暗生麑.
