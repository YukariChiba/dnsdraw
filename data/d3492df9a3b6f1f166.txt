郡齋退食復何爲.縱目西亭景物奇
疊嶂雨餘泉眼出.澄潭風靜釣絲垂
城臨古戍寒蕪闊.路轉荒村野彴危
幾處唱歌聞白紵.誰家酤酒見青旗
蝶隨游妓穿花徑.犬吠行人隔槿籬
桃李成蹊春盡後.魚鹽爲市日中時
桑麻萬頃晴氛散.絲竹千門夕照移
吟際嶺雲飛冉冉.望中壠麥秀離離
煙迷喬木鶯遷早.水滿芳塘鷺下遲
鶴蓋翩然肯相顧.主人終宴豈知疲
