一元之根貞下起.勾萌甲拆春陽敷
千紅萬紫弄晴霽.忽然暗綠繞丘墟
霜風厲厲百物遂.枝葉剝落留根株
一誠通復心無愧.雖千萬往猶褐夫
浩然之氣非襲取.所要與道與義俱
勿正勿忘勿助長.活潑潑地惟鳶魚
子思喫緊爲人處.鄒孟得之曰養吾
千載斷脈無人續.往往舐痔誇得車
何期邑泮乃親見.鐸音之來自方壺
加之卿相心不動.顧乃下教青衿徒
古來揖遜三杯酒.至和薰蒸遍八極
聖門狂者得氣象.童冠浴沂風舞雩
歎子養浩亦已久.讀書窗前草不除
明年春風二三月.不知先生與點無
