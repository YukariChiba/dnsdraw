憶初謀食廣漢城.同時偶得三益友
心將金石許平生.但笑紛紛翻覆手
人言兄弟性稍異.朝暮追隨秪詩酒
而今星散各參辰.空餘孤月照窗牖
少城咫尺有張侯.素書頻得問安否
蒲節三月不厮見.夢繞錦屏山下走
更憐吾子别經年.幽懷鬰鬰無由剖
况兹來書又東去.萬里嚴風吹馬首
朝廷多事正求言.自負應云舌在口
力陳時策瘳邦國.肯與寒儒較先後
男兒立志豈尋常.要使高名齊北斗
一科一第奚足道.富貴浮雲非我有
