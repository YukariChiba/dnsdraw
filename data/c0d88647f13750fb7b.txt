少小學書史.頗知道所存
功名謂陳迹.古人不復論
既困乃干澤.羽翼何翩翻
初登羣玉府.猶接文字言
晚落司會廷.始從俗吏煩
朱墨事勾校.笞榜窮奸諼
終日坐當案.曾不聞休番
舊學泯不講.舊志茲益昏
中悼素尚違.仰愧前修尊
去之未云果.蕩爾何當返
覽君自警作.使我忘囂袢
友道久寥闊.期君於此敦
