我昔遊白鶴.山川氣雄深
邂逅識吾子.戛然唳孤音
日日望飛鳴.洄洑迺至今
玉美出堅璞.木老生喬林
書生未足道.聊用慰苦心
始駕百斛船.掛帆發江潯
破浪當自茲.意象殊駸駸
天方拓王度.清問虛宸襟
調毫寫胸臆.氣力戈鋋森
荷衣縛異時.恐爲寒蟬瘖
江城惜此別.風雪作晝陰
何以託遠懷.酌酒拊劍鐔
湖海氣摇薄.激烈愁端侵
唯應白雲夢.夜夜飛遥岑
