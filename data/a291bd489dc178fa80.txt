二儀既閉.三象乃乖.聖道埋郁.人心不開.
上無文武.下有定哀.籲嗟麟兮.孰為來哉.
周雖不綱.孔實嗣聖.詩書既刪.禮樂大定.
勸善懲惡.奸邪乃正.籲嗟麟兮.克昭符命.
聖與時合.代行位尊.苟或乖戾.身窮道存.
于昭魯邑.棲遲孔門.籲嗟麟兮.孰知其仁.
運極數殘.德至時否.楚國浸廣.秦封益侈.
牆仞迫厄.崎嶇闕裏.籲嗟麟兮.靡有攸止.
世治則麟.世亂則麇.出非其時.麋鹿同群.
孔不自聖.麟不自祥.籲嗟麟兮.天何所亡.
