桂陽仙柳道家說.昔傳蘇君今是薛
聊將握槊偶時人.便被人間稱冠絕
黃楊文局龜螭蟠.琢成骰子雙琅玕
初疑月破雲中墮.復怪星移指下攢
誰識兵奇勢可保.坐看將軍上一道
有時彩王非所希.笑擊單于出重圍
鳧驚隼擊疾若飛.左顧右盻生光輝
家本聯姻漢戚里.身是長安貴公子
名高藝絕何翩翩.幾迴決勝君王前
扈遊長樂與祈年.人望青雲白日邊
謫宦江南歲陰晚.還將此道聊自遣
繇來君子行最長.予亦知君寄心遠
