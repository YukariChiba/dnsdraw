人間何處無春風.春風好處山林中
我與齡叟心事通.去年雪外來共松鑪紅
梅花窗下今日還相逢.鏗然者誰敲竹筇
吾友月嶠勤相從.拍手一笑意氣同
各饌所有留從容.叢盤簇豆異味重
傾壺倒榼新篘濃.瀹我以茶鼎之芳茸
戰我以詩筆之銛鋒.浮生誰能百歲終
世變翕忽雲飛空.烏輪無情已下舂
白鳥翩翩投前峯.歸興浩浩舞而東.醉中無語可謝兩主翁
