朝發螺浦湄.暮宿白沙口
初爲夜行計.有物應掣肘
山雲四面起.風濤半江吼
落帆危石磯.就枕不敢久
林深鳴鶴鵲.村遠聞雞狗
夢覺知月明.破篷見牛斗
起視天色清.解纜欲放溜
浪頭聒天響.掀簸入我牖
蒲帆未及張.篙師復回首
渡頭有古祠.壁畫雜怪醜
舟人相與言.勸我酬神酒
出處本細事.陰晴亦常有
我固不問天.豈問土木偶
