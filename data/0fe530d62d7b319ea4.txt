烽火一息三千年.漢家將軍畫凌煙
胡兒不識征戰事.龍沙萬里今桑田
麗譙聲裏梅花角.雲暗雪深風色惡
長嘶一騎驄蟬聯.狼帽氈裘寒矍鑠
韝鷹走犬登平岡.狂狐剔眼魂飛揚
貫鵰落雁真戲劇.高鳥略盡良弓藏
鳳鳴居士雙眼碧.少年讀書勇無敵
但知橫行翰墨場.豈料一禽終不獲
向來百非今已無.筆端有口聊自娛
故將胸中磊落事.寫作人間雪獵圖
