何物比君子.猗猗庭前竹
直節虛心人不顧.高標雅態自殊俗
千畝碧雲雖未有.數竿清風也自足
興來尋訪不知懶.到處敲門忘檢束
身居市廛心在野.山林痼疾今彌篤
直舍初開露井寛.檀欒只欠森森玉
君詩贈我何相知.攝衣起謝容正肅
緬思竹林賢.自昔高品目
當時昏濁亂一世.七子風流豈容黷
衆人皆醉我獨醒.正似霜筠異群木
不妨糟丘寄孤根.秋風相伴傾寒醁
煩君更作長短句.爲我商聲歌此曲
