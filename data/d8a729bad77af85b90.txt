平生愛山水.遊陟老不厭
此外惟讀書.垂死尚關念
方昔少壯時.萬里携一劍
自從還故山.日夜就收斂
蒙恩置三館.寒灰忽光焰
龍鍾氣纔屬.筆力安得贍
同舍多賢豪.揣分無乃玷
春來百疾作.沉痼困鍼砭
思歸入夢寐.歷歷數過店
問津始胥濤.繫纜望禹窆
小江齏餅美.梅市將酒釅
雲破山嶙峋.雨足湖瀲灧
二月柳勝槎.三月花如染
拄杖幸可扶.吾生尚何欠
更當與稚子.晨暮事鉛槧
天爵古所尊.榮名勿多占
