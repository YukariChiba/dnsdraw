乾健運元氣.斗杓默回旋
千歲生一聖.半千生一賢
間世有異稟.天意非徒然
皇極在人心.俗學無自得
天意興斯文.公獨抱深識
微言發緒餘.河漢浩無極
士氣久不振.罷軟無剛風
天意眷吾君.公獨奮精忠
雷霆不能驚.正色攖神龍
膏澤不下流.閭閻有憔悴
天意佑斯民.公獨藴慈惠
春風小披拂.萬物回生意
既賦以全德.必益以壽祺
其顔如渥丹.天意可測知
再拜上黄堂.一洗玉屈巵
戩穀既鼎來.何以致祝辭
在外守麟符.十連蒙寵綏
在內調金鉉.四海無憂虞
邦人丐公留.天子遄公歸
臞儒願控鶴.雲路從先驅
