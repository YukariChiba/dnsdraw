嵯峨遠遊冠.過我田里居
手談達要妙.心計有卷舒
把握殺活機.操持開闔樞
總總如亂兵.紛紛若奔車
觀者皆怵惕.敵人更揶揄
一著起疲廢.萬口驚諠呼
巧思自神授.智慧非常拘
又聞風鑒精.許與且不渝
群公贈詩文.稱述良匪虛
自昔少兼能.今挾二術俱
奕秋與許負.世異同一軀
惜哉惟藝名.問學當何如
