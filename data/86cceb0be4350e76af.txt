鏡檻芙蓉入.香臺翡翠過
撥弦驚火鳳.交扇拂天鵝
隱忍陽城笑.喧傳郢市歌
仙眉瓊作葉.佛髻鈿爲螺
五里無因霧.三秋只見河
月中供藥剩.海上得綃多
玉集胡沙割.犀留聖水磨
斜門穿戲蝶.小閣鎖飛蛾
騎襜侵韉卷.車帷約幰鈋
傳書兩行雁.取酒一封駞
橋迥涼風壓.溝橫夕照和
待烏燕太子.駐馬魏東阿
想像鋪芳褥.依稀解醉羅
散時簾隔露.臥後幕生波
梯穩從攀桂.弓調任射莎
豈能拋斷夢.聽鼓事朝珂
