飛若白鷺.衆不足珍
走若白馬.近而易馴
古來希世絕遠始爲寶.白玉之白無緇磷
乃知白兔與玉比.道與之貌天與神
瑩然月魄照霜雪.紅眼顧眄珠璘㻞
山農提携越千里.主人得之誇衆賓
網羅脫死鷹犬避.一以潔素能超群
清江愴神龜.大野傷麒麟
刳腸折足不免患.智若三穴方全身
主人好奇意不倦.有來往往蒙金銀
老翁守株更有待.勿使珍物遺今晨
