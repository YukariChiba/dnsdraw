君不見未央前殿羅九賓.漢皇南面呼韓臣
無人作歌繼大雅.至今遺恨悲昭君
丙殿春閑鬭馮傅.掖庭新花隔烟霧
票姚枉奪燕支山.玉顔竟上氈車去
人生流落那得知.不應畫史嫌蛾眉
癡心只共琵琶語.歸夢空隨鴻雁飛
穹廬隨分薄梳洗.世間禍福還相倚
上流厭人能幾時.後來燕啄皇孫死
野狐落中高臺傾.宮人斜邊曲池平
千秋萬歲總如此.誰似青冢年年青
