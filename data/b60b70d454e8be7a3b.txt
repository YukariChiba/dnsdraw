孤亭壓危峰.絕景入平眺
雙崕控巢水.禹力萬古耀
林傾乾象闢.濤淙地軸掉
茅茨數椽屋.噫哉魏武廟
心殊岐山伯.跡異甘棠召
荒戍傳遺靈.血食豈亡誚
吞吳勢雖壯.晉起國旋剽
樓船戰士去.滄浪盡魚釣
平時欲何爲.覽古謾長嘯
愁烟起孤壑.白鳥聚殘照
誰令五月來.不見萬山燒
又復想大雪.下上玉巖嶠
重遊莫能期.將歸且停趬
詩辭捜亦苦.物狀竟難肖
終篇寫亭壁.翻慚畫師妙
