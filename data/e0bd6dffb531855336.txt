我年六十四.獲譴輸鬼薪
束書出東門.揮手謝國人
笑指身上衣.不復染京塵
時有一老翁.祝我當自珍
却後十五年.迎君浙江濱
我笑語是翁.豈說他生身
事果不可知.邂逅如隔辰
鶴髮無餘鬒.鶉衣仍苦貧
秋風旱河頭.握手一笑新
買酒烹雞豚.往事得具陳
試數同朝舊.零落增悲辛
與翁雖俱老.肝膽猶輪囷
千里亦命駕.何况託近鄰
秋高佳風月.相過莫厭頻
