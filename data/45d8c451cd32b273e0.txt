陰陽有常職.代御不可并
一氣或錯繆.愆伏相寇兵
惟時四月交.南國厭久晴
風師挾帝令.呼號肆徂征
雲師畏推逐.蓄意不敢爭
雨師曠厥官.所苟朝夕生
黄塵暗如霧.掩彼日月明
帝眷一昔回.旱議沮莫行
番然需膏澤.夜半來雨聲
黎明縱遐眺.溝澮各已盈
青秧散廣畝.白水涵孤城
耕夫欣有託.水鳥飛且鳴
乃知化工妙.悠然信難名
行矣耘我穡.歲終竚坻京
