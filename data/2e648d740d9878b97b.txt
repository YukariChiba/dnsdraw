朔方頻年無好雨.五種不入虛春秋
邇來后土中夜震.有似巨鼇復戴三山遊
傾牆摧棟壓老弱.冤聲未定隨洪流
地文劃劙水觱沸.十戶八九生魚頭
稍聞澶淵渡河日數萬.河北不知虛幾州
纍纍襁負襄葉間.問舍無所耕無牛
初來猶自得曠土.嗟爾後至將何怙
刺史守令真分憂.明詔哀痛如父母
廟堂已用伊呂徒.何時眼前見安堵
疏遠之謀未易陳.市上三言或成虎
禍災流行固無時.堯湯水旱人不知
桓侯之疾初無證.扁鵲入秦始治病
投膠盈掬俟河清.一簞豈能續民命
雖然猶願及此春.略講周公十二政
風生羣口方出奇.老生常談幸聽之
