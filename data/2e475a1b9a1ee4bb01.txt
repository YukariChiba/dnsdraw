芳茗標圖舊.靈芽薦味新
摘侵雲崦曉.收盡露腴春
焙煖烘蒼爪.羅香弄縹塵
鐺浮湯目徧.甌漲乳花勻
和要瓊爲屑.烹須月取津
飲萸聞藥錄.奴酪笑傖人
雪沫清吟肺.冰甆爽醉唇
嗅香殊太觕.瘠氣定非真
坐憶丹丘伴.堂思陸納賓
由來撤膩鼎.詎合燎勞薪
得句班條暇.分甘捉麈晨
二珍同一餉.嘉惠愧良鄰
