暮年挈挈儂與君.端覺高歌有鬼神
平生王恭無長物.此事逼人殊咄咄
戲談韁馬決鼻牛.夫子大是孫殷流
休言他日隨計上.且看南徐拍天浪
阿球高氣寧用論.爲卿三倒實飽聞
眼邊詎肯作懸特.葵藿撐腸方自嘿
屋頭雲錦秋水明.兀然隱几渠寧貧
詩書撩人姑把玩.只與毛錐爲老伴
紅塵著脚笑參差.索食祖仁那更疑
於世無堪大瓠種.獨可剖心如叔仲
江湖作意從之遊.老夫頗欲學操舟
清言解頤未云已.兒子屢驚雷遶齒
好事誰過揚子雲.一樽聊與細論文
政須林宗巾角折.仍要時時見顔色
