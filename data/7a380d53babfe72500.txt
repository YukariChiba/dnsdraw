君行南山南.我在北山北
不聞浴鵠白.但見染絲黑
老境欲垂垂.快意須得得
孰知百雉堅.而有一日克
浹如澗底松.縱老終不踣
一如雲間鶴.不復可覊勒
我如千里風.遇此兩鴻鵠
明珠脫氛翳.曉日破昏塞
宿障不盡除.胸次猶筆墨
君看說詩口.乃是拔山力
冷霜卧偃蹇.歲月飽封殖
誰能窺藩籬.未易得閫閾
政當歛光芒.不必須緣飾
相從無何鄉.敗衲依破裓
更令好事人.妙語添一則
