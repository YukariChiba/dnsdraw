舂糧了朝炊.細大供十口
身窮兩脚健.天意非汝厚
前年取荆釵.頗不窺戶牖
甘心似黔婁.習氣除夙有
今年長一女.自省稱父母
方其我少時.豈意今老醜
時平米穀賤.兄弟仍聚首
先人敝廬在.清話辰徂酉
盍簪到諸雛.千指諒非久
居然小世界.榮悴同一朽
去城不三里.經歲絕奔走
登門亦無賓.老樹堪尚友
青氈古家法.迍賤當自守
能甘此中泉.不飲富人酒
