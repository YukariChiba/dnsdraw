跨明越.壓蘇湖.錢塘風物天下無
玉峰孱顔石穿漏.雪海浩蕩潮喧呼
舊嘗持之詫吾孥.會挈爾去相與娛
宦遊若不來此都.腰間綵組徒云紆
子瞻鳳咮新結廬.日哦其間興不孤
平生美志自償足.休問滿眼生萑蒲
有物可比中鄙夫.蜉蝣朝生死於晡
公攘顯奪入胠篋.驕穉無乃非良圖
子瞻之樂固有餘.辨說是非從魯蘧
我今有索君勿逋.歸日好景爲我摹
