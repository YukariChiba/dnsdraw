掃白非黄精.輕身豈胡麻
怪君仁而壽.未覺生有涯
曾經丹化米.親授棗如瓜
雲蒸作霧楷.火滅噀雨巴
自此養鉛鼎.無窮走河車
至今許玉斧.猶事萼綠華
我本三生人.疇昔一念差
前生或草聖.習氣餘驚蛇
儒臞謝赤松.佛縛慚丹霞
時時一篇出.擾擾四座譁
清詩得可驚.信美辭多夸
回車入官府.治具隨貧家
萍虀與豆粥.亦可成咄嗟
