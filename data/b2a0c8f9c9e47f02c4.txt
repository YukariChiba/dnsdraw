一念落人境.世路分崩奔
車輪戰黄埃.荏苒還自昏
安知摩尼珠.豈處濁水渾
今我雖糾纏.猶有故我存
雲山時獨往.一笑清心魂
舊聞寶蓋峯.氣壓羣山尊
拂衣事幽討.烟杉轉山根
道人素所懽.踴躍欣候門
清眸夾明鏡.眈眈老彪蹲
招邀語密室.歡頰生春溫
往往到極則.寂歷雙忘言
從今塵境空.冰銷了無痕
但覺江漢流.浩蕩旋其源
至道默相喻.不許諸方論
