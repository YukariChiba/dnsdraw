暑熱不可度.須此日暮凉
况爾得佳友.共約棲禪房
行吟發幽興.空闊入水鄉
蕭散意自適.輕風動衣裳
誰歟遠有望.烟影生冥茫
已復入古寺.樹色交青蒼
虛廊絕蚊蛾.可近燈燭光
蓮花生清池.靜坐乃聞香
尊卑就次序.肴核羅杯觴
嗟此坐中人.聲名托文章
雲霄縱高步.山林倏潛藏
況遇知己飲.豁達傾肺腸
撫掌發一笑.神思驚軒昂
酣歌興未已.下趁青苔荒
仰視天無塵.素月升東牆
百年亦如寄.萬事何其長
慎勿忘今夕.嘉話連僧房
