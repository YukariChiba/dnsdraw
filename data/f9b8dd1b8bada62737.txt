乏才叨八使.徇祿非三顧.南服頒詔條.東林證迷誤.
未聞述職效.偶脫囂煩趣.激水浚坳塘.緣崖欹磴步.
西岩煥朝旭.深壑囊宿霧.影氣爽衣巾.涼颸輕杖履.
臨高神慮寂.遠眺川原布.孤帆逗汀煙.翻鴉集江樹.
獨探洞府靜.恍若偓佺遇.一瞬契真宗.百年成妄故.
孱顏石戶啟.杳靄溪雲度.松籟韻宮商.鴛甍勢翔溯.
津梁危彴架.濟物虛舟渡.環流馳羽觴.金英妒妝嫭.
笳吟寒壘迥.鳥噪空山暮.悵望麋鹿心.低回車馬路.
懸冠謝陶令.褫佩懷疏傅.遐想蛻纓緌.徒慚恤襦袴.
福盈禍之倚.權勝道所惡.何必棲禪關.無言自冥悟.
