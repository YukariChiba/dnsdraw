風雅有正宗.太山視丘垤
識者了珉玉.不爾遠堯桀
咸韶久不作.日月遭薄蝕
空谷閉窈窕.市倡矜半額
誰知三百篇.學仙要仙骨
二南俱賢聖.展卷神已接
孝子或失愛.淑婦有不答
微言出宛轉.幽憤破藴結
側耳無絃音.策策風振葉
少陵乃冢嫡.豈止論瓜葛
涪翁異代友.俱作蟬蛻殻
鼓旗付後山.掌股戯孟獲
眼明見賢宗.我欲焚破篋
明珠不易得.收功在勤苶
一洗蛙與黽.騷壇許授職
