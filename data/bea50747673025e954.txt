沅江九肋稀.端問學不學
向來屠沽輩.過眼褐寬博
如公負奇才.尚隔雲津躍
昔吾先隠君.早識麟一角
聯翩錦囊句.紆餘仍卓犖
千載埋玉悲.孤芳竟誰擢
別來二十年.歷歷記前作
賤子更百罹.素業守彌恪
餘輝忽振耀.如獲西山藥
清夢到鈞天.求音叩寂寞
中宵對蓮炬.何以稱光渥
辱君瓊瑶篇.重愧鼠呼璞
大軸闚洪源.洶湧千澗落
一洗胸中塵.豁若春雲廓
