江流出岷蜀.萬折東南傾
茲山若巨舫.勢欲扼滄溟
天高象教尊.海岳朝百靈
雲水渺四極.下上涵日星
朱甍倚霄漢.倒影魚龍驚
重遊十年舊.挂席鷗鳥輕
維揚魏公幕.回首劍戟明
行都望北固.鐵甕高崢嶸
孤舟繫烟月.六尺僧窗橫
印師支遠儔.靜對如風鈴
曠懷憐此翁.得法世慮平
塵勞霜髮禿.風月冰壺清
乞詩寫崖壁.指月雙浮萍
