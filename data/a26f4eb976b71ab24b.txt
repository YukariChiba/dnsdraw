登壇策劉項.卧廬料曹孫
探懷取事業.一一如印圈
英豪蓋天資.八極入控摶
由來事成毀.只繫手覆翻
玉虹朝貫日.劍氣夜燭天
雖欲避功名.何處蟄龍鸞
我生後千載.愚暗難具言
長大但食粟.閔凶不能文
麥豆已難辨.楣梲固不分
抱甕灌圃畦.截竿避城門
智略類如此.何以超籬籓
龜刳始神筴.木斷方犠尊
朝市有機穽.冠裳或鉗髠
茲事定不暗.吾其老泥蟠
敢云善用短.聊復强自寬
