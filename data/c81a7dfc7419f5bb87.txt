洞真善救世.守夜看仙經.俾我外持內.當茲申配庚.
齋心已恬愉.澡身自澄明.沉沉簾幃下.靄靄燈燭清.
四支動有息.一室虛白生.收視忘趨舍.叩齒集神靈.
伊予嗜欲寡.居常痾恙輕.三屍既伏竄.九藏乃和平.
無令耳目勝.則使性命傾.窅然深夜中.若與元氣並.
釋宗稱定慧.儒師著誠明.派分示三教.理詣無二名.
吉祥能止止.委順則生生.視履苟無咎.天佑期永貞.
應物智不勞.虛中理自冥.豈資金丹術.即此駐頹齡.
