八月湖浸天.揚帆入秋色.岷峨雪氣來.寒漲瀟湘碧.
子真冥鴻志.不逐籠下翼.九女疊雲屏.於焉恣棲息.
新詩山水思.靜入陶謝格.困醉松花春.追攀紫煙客.
相逢十年舊.嚬笑等歡慽.一飯玉露蔬.中腸展堆積.
停食不盡意.傾意悵可惜.雲水一分飛.離憂洞庭側.
回車三鄉路.仙菊正堪摘.寄謝杜蘭香.何年別張碩.
