玉峯點寥廓.霄漢疑可梯
玉水環城陰.灧灧方拍隄
層臺擅二美.吾策一時携
何當蠟吾屐.更欲照以犀
塵勞不相赦.竟類窮途迷
我生麋鹿爾.不羨駕輅驪
向來丘壑懷.語發人所詆
長安黑頭公.玉勒朝金閨
山林出戲言.廣已無端倪
誰收遮日手.歸把耕雨犂
紛紛塵土中.等是舞甕鷄
頗聞山水間.幽子飯藿藜
行當踐此語.絕境同攀躋
