一載鄞江上.波平塵不飛
屢成橫槊句.密運若神機
弓影盈秋月.劍光摇夕暉
起身黄石地.成夢黑山薇
府帥曾前席.君王擬解衣
蓴鱸休在念.草木亦知威
骨相封侯貴.家鄉衣錦歸
柳高戎壁峻.花近宅堂煇
二妓吟霜竹.千金買寶鞿
好文佳士致.起舞麗人圍
庭果丹顋潤.官醪蠟脚肥
胡琴音屈律.香篆氣紛霏
輔漢終成績.逢劉亦有依
兒男當富貴.得意似君稀
