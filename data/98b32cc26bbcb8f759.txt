公家文莊佐縣官.萬國朝宗天不言
桂梁蘭室治私第.鳷鵲建章争絕倫
昭華穠李態度新.綠尊翠杓羅繽紛
人歸夜臺金狄泣.一種風流今尚存
小君家聲自陰后.五侯四貴印如斗
渠渠夏屋幾百椽.誰能近前畏左右
去天尺五付此郎.詩豪酒聖復専場
錦韉花驄折楊柳.霸陵惡少艾如張
危亭複閣來南州.佳客争門陪俊遊
朱轓皂蓋駐五馬.叵羅醉擲高陽侯
青蛾皓齒動星眸.尊前舞罷錦纒頭
參横月落了不問.四并在手吾何憂
腐儒蕭然愧環堵.藜莧胸中扊扅句
頽然被酒燭如虹.戲效吳歌歌白紵
