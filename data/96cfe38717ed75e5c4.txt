一再官錦城.咫尺望琳宮
未始得得來.正望役役中
今朝弄晴雨.策蹇隨春風
頗愛意象古.停驂小從容
縹緲百尺臺.突起凌半空
憑欄俯修竹.决眥明孤鴻
信哉神仙宅.不受塵垢蒙
稽首五千言.衆妙一以通
靜觀萬物復.豈假九轉功
區區立訓詁.亦哂河上公
癡人慕羽化.心外求鴻濛
要附白鶴背.往訪青羊蹤
