扶杖行阡陌.秔秈極望秋
兒孫邀按視.父宿聽分抽
村佃同黄馘.山妻對白頭
負禾難努力.拾穗尚明眸
糞薄嫌苗瘠.耘遲訝草留
後生無乃懶.今歲更奚尤
糴價先朝賤.租期舊尹優
邇來非昔比.誰復爲儂憂
路遠筋骸倦.風凉咳唾稠
採壺炊破甑.啖茹薦新篘
一飯都能幾.三杯即告休
堆場喧鳥雀.隘巷集羊牛
幼稚茅茨候.驩呼果栗求
雖無玉鳩賜.端勝富民侯
