山根出泉瀉鳴玉.上有蒼崖擎佛屋
無風水石自撞觸.不盡潮音發寒谷
宰官不是雲間陸.舊識南泉生處熟
當軒大榜與名目.平地重翻偃溪曲
曲中時轉三妙語.一一聲音談佛祖
喧豗噫視十方鼓.萬壑風雷送烟雨
此聲不屬聞中取.六鑿相攘竟誰主
後來紛紛何足數.五乳峰頭曾賺舉
山翁有耳百不聞.團蒲曲几窮朝暮
何時沿溪掬寒綠.掃葉煎茶睡初足
