於惟紹興.扶危支傾
揠校涖戎.不識一丁
先王奮呼.起自諸生
經通誼明.筆妙墨精
翠微之詩.五嶽之盟
祁陽整旅.東松紀行
蹟徧九州.氣凌三精
粵時出師.首茲抗旌
規模弗愆.忠憤莫攖
上心載嘉.奎章式形
謂朕何憂.惟爾責成
以百萬師.觀我甲兵
僅四十里.復我舊京
日郤陽侯.星隕中營
萇血遂碧.狐史漫青
天不誘衷.曷其底寧
傷哉離騷.坐此修能.冰鏤芷馨
惟帝鑒忠.惟人與誠
烈並褒鄂.志恢幽并
有奕龍跡.遹昭駿聲
遺墨既刊.大猷是經
對于廟祧.豈惟雲仍
