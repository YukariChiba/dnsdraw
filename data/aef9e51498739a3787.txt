牛生天地間.益物用最大
其功配坤元.彖爻參衆卦
血毛類上帝.肸蠁景福介
宗廟及賓客.百禮無不在
引耒刺中田.粒食烝民賴
服箱走四方.竭力任重載
昔聞戴叟筆.圖寫窮纖芥
胡君繼其妙.差肩立異代
公卿仰名聲.一觀不可匄
如何散賤者.遽有雙圖賚
所嗟性顓愚.雅不曉佳畫
有如歌九韶.鐘鼓樂聾瞶
得之乃虛器.無異居大蔡
神物恐化去.立召風雨怪
雙圖雖卷還.重貺敢不拜
