京都三月酴醾開.高架交垂自爲洞
素葉層層紫蕊香.釀歸光祿春生甕
東陌西池走鈿車.芳林廣囿飛朱鞚
二年不到大梁城.江邊淚滴肝腸痛
況茲齒髮漸衰老.已是憂愁不如衆
宣城北寺來上人.獨有一叢盤嫩蕻
去歲遊吳求不得.今朝還喜自持送
眼底雖同往日看.樽前所憶皆成夢
又置新茶采雨前.鳥觜壓磚雲色弄
對花却酒煑香泉.强詠才慙非白鳳
