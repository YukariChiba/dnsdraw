王君手持瑞竹圖.要我作詩仍自書
我書不慳詩亦易.政坐此君難位置
我欲摇毫寫作雙竹吟.却教數節一幹非商參
我欲援琴撫作孤竹曲.又見二妙同升異煢獨
卜子夏.子可爲我謳.一桴二米秬黍秋
清人一韔攢雙矛.肥泉同本末異流
觀射父.子可爲我釋.一少二多何卦策
以奇承耦震初爻.以耦承奇兌三索
我爲二人書此言.請君持歸君家看
展卷一問青琅玕.是易是詩然不然
