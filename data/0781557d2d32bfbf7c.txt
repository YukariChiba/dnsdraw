堂下何所有.十松當我階.亂立無行次.高下亦不齊.
高者三丈長.下者十尺低.有如野生物.不知何人栽.
接以青瓦屋.承之白沙台.朝昏有風月.燥濕無塵泥.
疏韻秋槭槭.涼陰夏淒淒.春深微雨夕.滿葉珠蓑蓑.
歲暮大雪天.壓枝玉皚皚.四時各有趣.萬木非其儕.
去年買此宅.多為人所咍.一家二十口.移轉就松來.
移來有何得.但得煩襟開.即此是益友.豈必交賢才.
顧我猶俗士.冠帶走塵埃.未稱為松主.時時一愧懷.
