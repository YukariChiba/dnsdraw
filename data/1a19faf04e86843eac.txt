謫棄殊隱淪.登陟非遠郊.所懷緩伊鬱.詎欲肩夷巢.
高岩瞰清江.幽窟潛神蛟.開曠延陽景.回薄攢林梢.
西亭構其巔.反宇臨呀庨.背瞻星辰興.下見雲雨交.
惜非吾鄉土.得以蔭菁茆.羈貫去江介.世仕尚函崤.
故墅即灃川.數畝均肥磽.台館葺荒丘.池塘疏沉坳.
會有圭組戀.遂貽山林嘲.薄軀信無庸.瑣屑劇鬥筲.
囚居固其宜.厚羞久已包.庭除植蓬艾.隟牖懸蠨蛸.
所賴山川客.扁舟枉長梢.挹流敵清觴.掇野代嘉肴.
適道有高言.取樂非弦匏.逍遙屏幽昧.淡薄辭喧呶.
晨雞不餘欺.風雨聞嘐嘐.再期永日閑.提挈移中庖.
