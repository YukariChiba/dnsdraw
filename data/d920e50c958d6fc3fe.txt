昔飲雩泉別常山.天寒歲在龍蛇間
山中兒童拍手笑.問我西去何當還
十年不赴竹馬約.扁舟獨與漁蓑閑
重來父老喜我在.扶挈老幼相遮攀
當時襁褓皆七尺.而我安得留朱顔
問今太守爲誰歟.護羌充國鬢未斑
躬持牛酒勞行役.無復杞菊嘲寒慳
超然置酒尋舊迹.尚有詩賦鑱堅頑
孤雲落日在馬耳.照耀金碧開烟鬟
邞淇自古北流水.跳波下瀨鳴玦環
願君談笑作石埭.坐使城郭生溪灣
