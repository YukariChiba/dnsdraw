上皇御天功最盛.生民温飽卧安枕
醉憑艶姬一笑適.薄夫議之無乃甚
長安遮天胡騎塵.潼關戰血深沒人
哥舒臣賊不足惜.要臠國忠如膾鱗
蒼黄去國食不暇.馬嵬賜死謝天下
反身罪己成湯心.奈何猶有譏之者
取非其子又遽匆.靈武君臣無怍容
何須嗚咽讓衮服.自控歸鞍八尺龍
誰磨石壁湘江上.揩拭雲煙濺驚浪
龍蛇飛動忠義詞.顔元色莊儼相向
與君來游秋滿眼.閒行古寺西風晚
道人興廢了不知.但見游人來讀碑
