斯文久寒盟.袖手空歲月
緬懷建安初.絕歎永嘉末
逢君雲陽城.尚得慰饑渴
袖中百篇詩.與世殊軌轍
不補義山亡.可續浪仙絕
此言吾敢妄.老臂常九折
向來雖數見.邇者間何闊
髯丁亦吾黨.十載猶裋褐
賡酬得佳句.渠疐君則跋
窮途鬻滯貨.寒餓何自脫
信知丘壑願.不受軒冕奪
吾聞十五都.正以荆璧割
士價五羖皮.未售已白髮
大明輝中天.蔀屋未有察
君其混龍蝦.吾亦老獱獺
