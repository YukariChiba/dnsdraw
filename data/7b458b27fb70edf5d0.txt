知人實未易.定交良獨難
勝已謝容悦.有來期必端
明公邁往姿.勁氣摩諫垣
確訒金石貫.博極溟渤寬
遺經起凡例.射策凌孔鸞
睥睨漢庭右.言激壯士肝
恥作子公書.肯彈貢禹冠
小試不盡妙.銀章楚江干
抱牘鴈鶩行.欲作故時看
彈治非柱後.縮手心膽寒
何嘗擾獄事.民自以不冤
如卿未慚老.此語垂不刊
虚懷望三益.閲此賢士關
要須得偉人.闊步未登壇
拜公丈人行.攝衣許躋攀
反蒙補我劓.况復親芝蘭
會心在簡要.我言真覺煩
章成謝不敏.猥并勞一刪
