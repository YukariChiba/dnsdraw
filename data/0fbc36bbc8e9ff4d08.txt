我有龍陽約.垂駕輒復停
念與高士期.不宜後其行
春風三月尾.澗谷花草明
尋花踏幽草.南出山脚青
婆娑一古樹.是曰先生庭
館我茅檐下.山瓢日夕傾
摘林飣朱實.掘竹羞紫萌
朝聽谷禽響.夜對山月清
高論簡以正.疏懷淡無營
徒知服深遠.難用一善名
維也少頑鈍.幾爲世網嬰
一親德義游.頗見外物輕
門牆倘可依.他時來執經
