老夫山居花繞屋.南齋杏花北齋菊
青春二月杏花開.抱瓶醉卧錦繡堆
涼秋九月菊花發.自折寒枝插華髮
湘纍落英曾幾何.陶令東籬未是多
吾家滿山種秋色.黄金爲地香爲國
就中更有一丈黄.霜葩月蕊耿出牆
飲徒亡酒尋不得.尋得一身花露香
如今小寓咸陽市.有口何曾問花事
百錢擔上買一株.聊伴詩人發幽意
