新辭翦秋水.洗我胸中塵.無由愜良會.極目空懷人.
醉來拔劍歌.字字皆陽春.
輕黃著柳條.新春喜更始.感時重搔首.悵望不能已.
無由托深情.傾瀉芳尊裏.
明月入我室.天風吹我袍.良夜最岑寂.旅況何蕭條.
馳情望海波.一鶴鳴九皋.
悠悠括城北.眄眄岩泉西.宿草暝煙綠.苦竹含雲低.
幽懷不可托.鷓鴣空自啼.
