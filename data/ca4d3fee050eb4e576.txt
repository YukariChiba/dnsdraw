老蟾竊靈藥.墮魄下塵寰
跡誤采石江.名虛巫峽山
長風送之來.寄影千丈巖
列壁當層雲.虛白生光寒
婆娑仙桂影.中著孤根蟠
宛宛學扇初.盈盈一鈎彎
如出滄海頭.半揭烟霄端
風雨不改度.晦朔從循環
山靈奪天目.作此奇哉觀
閲盡來去人.了不蒼其顔
所欠斷鰲始.一闕難磨鑱
憑誰駕長梯.取置懷袖間
爲施玉斧工.修作寶鑑團
豈無女媧之手呂翁指.運此神造應非難
何如存我真面目.嫵媚一笑只作青山看
