殘月曉未落.疏星點寒林
嚴車城南路.先聞鐘磬音
道人迎我入.共步重廊深
瀹琖施净供.冰味雜海沈
蒲團近宿火.不受塵埃侵
欲求半日息.簿領勤相尋
東堂老禪師.枯木尚龍吟
一轉庭前柏.諸方疑至今
我生晚聞道.所向足崎嶔
謬傳無字印.嘗恐力不任
淮海罷行役.吾人多滯淫
于焉一枕夢.可見平生心
