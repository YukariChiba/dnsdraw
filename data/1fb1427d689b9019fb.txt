佳雪春前降.層陰臘外留
日昏霏霰集.風定舞花稠
浩氣皚皚徧.繁光衮衮流
灑林初亂塢.拂瓦暗平溝
洞矗三雲仗.山迎萬玉侯
客車羊作駕.仙氅鶴供裘
只有歌堪和.都無色可侔
險堆憐傍砌.斜濕愛侵幬
面旋成遲落.繽紛不頓休
粉塘連北渚.縞頃接西疇
興往惟思戴.賓來但憶鄒
絮痕侵柳動.鹽影著波浮
宿莽攢瑶草.長隄卧素虯
正緣先畢雨.併欲潤天麰
應禱驅民癠.呈祥溢里謳
長人蒙帝力.歡酌任言醻
