風賦義趣深.傳訓或得失
後人語雖淺.辨識猶百一
歐陽最我知.初時且尚窒
比以爲橄欖.迴甘始稱述
老於文學人.尚不即究悉
宜乎與世士.橫爾遭詬唧
誓將默無言.負暄方抱膝
非非孰是是.都莫答問詰
歲暮宣參軍.辭如鮑昭逸
粲然傾明珠.褒我頗過實
便言楚江萍.光彩侔旭日
自慙流浪蹤.不得蒿芹匹
復爲苦硬句.酬報强把筆
