吾年七十五.一朝忽患瘧
仍害及老妻.對床更撼鐸
寒時寒如冰.熱後熱如灼
既去還復來.如與我有約
連日莫能休.盡室皆驚愕
飲啖一不忺.形骸頓如削
細思豈無因.良由賦分薄
本是農家子.只合事耕作
既已得美官.復有歸田樂
已是無福當.又不知慚怍
遂至瘧鬼憎.故意來相虐
作詩告天公.縱我有過惡
願天少垂憐.疾痛且濶畧
但速賜之死.莫令我知覺
一生纏世網.正欲解其縛
假使壽百年.寧免此一著
不如早歸藏.且免論强弱
我非畏死人.久已辦棺槨
