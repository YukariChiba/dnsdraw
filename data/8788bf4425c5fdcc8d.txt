般門難呈拙.仰屋方自咎
詩肩卓兩峰.因君笑今又
袖手非不佳.拜賜良獨厚
翩翩王公孫.肝肺衷繪繡
向來傳新作.價欲擅文囿
妙語再墮前.吟玩忘昏晝
江濤駭澎湃.風竹聆疎瘦
足我學古心.如飲得美酎
氣無寒郊寒.派續後山後
采采葩華林.羣芳釀孤茂
錯刀合瓊瑶.內索慙寡陋
肯如周人朴.唾去不一嗅
