霜英濾雲母.月華吐幽魄
濬房鎖葳蕤.弄杼夜咿軋
天寒日苦短.篋不貯寸帛
嬋娟空自妍.襟袖無乃窄
停機掩孤嚬.欲歌心已咽
積此萬縷工.織成苧羅白
蹇修來何時.復關滯塗轍
女無終不嫁.謹勿昧所擇
忍寒青瑣窗.熏麝翠羅幙
粲粲雙明璫.團團雙白璧
稚齒昔所娛.翫之不能斁
春風蕩繁囿.觸眼會良匹
擷芳索幽占.兩美斯有合
及茲歲未晏.爲君媚芳澤
