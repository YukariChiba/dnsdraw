月落夜正黑.風起庭槐端
窗間星動摇.枕上人寤歎
所歎吹陰雲.苦熱彌不歡
當其氣莫出.曷若無衣寒
虛堂卧竹簟.汗體如露漙
驅蚊爇蒿艾.寧復襲芝蘭
煎灼一如此.衰枯誰可完
消磨任寒暑.安有不死丹
三伏已過二.炎赫應漸殘
試看蜣蜋蟲.辛勤方轉丸
焉得從釣舟.逆上嚴子湍
此事人所易.謝榮爲獨難
誰顧萬古名.黑石持鎸刊
風聲不用撼.牀頭閒素紈
