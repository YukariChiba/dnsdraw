曉來中酒和春睡.四支無力雲鬟墜.斜臥臉波春.
日高猶未起.為戀鴛鴦被.鸚鵡語金籠.道兒還是慵.
紅爐暖閣佳人睡.隔簾飛雪添寒氣.小院奏笙歌.
酒傾金盞滿.蘭燭重開宴.公子醉如泥.天街聞馬嘶.
翠眉雙臉新妝薄.幽閨斜卷青羅幕.寒食百花時.
雙雙梁燕語.蝶舞相隨去.腸斷正思君.閑眠冷繡茵.
畫屏繡閣三秋雨.香唇膩臉偎人語.語罷欲天明.
曉街鐘鼓絕.嗔道如今別.特地氣長籲.倚屏彈淚珠.
