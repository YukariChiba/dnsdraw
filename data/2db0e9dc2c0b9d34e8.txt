溪回山石間.蒼松立四五
水深不可涉.上有橫橋渡
溪外無居人.磐石平可住
縱橫遠山出.隠見雲日莫
下有四老人.對局不回顧
石泉雜風松.入耳如暴雨
不聞人世喧.自得山中趣
何人昔相遇.圖畫入紈素
塵埃依古壁.永日奉樽俎
隠居畏人知.好事竟相誤
我來再三嘆.空有飛鴻慕
逝將從之遊.不惜爛樵斧
