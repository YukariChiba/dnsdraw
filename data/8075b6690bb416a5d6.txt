華堂起江沚.璇榜塞門楣
眈如垂天雲.始與煙水宜
圓荷蓋千頃.高柳排四涯
娟娟初芙蓉.濯濯清淪漪
造物與奇勝.冰姿煥相差
唐昌玉蕊仙.流步光入扉
霜寒挈青女.夜永過月妃
紉佩雜瓊華.施朱笑紅滋
但薰百和香.不染六銖衣
新篇來帝所.天語妙莫窺
徜徉洞庭野.九奏驚咸池
恩隆許賡續.萬漏敢固辭
