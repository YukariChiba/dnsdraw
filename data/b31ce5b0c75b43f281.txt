西洛古帝都.衣冠走集地
豈惟名利場.驟爲耆德會
大尹吾舊相.曠懷輕富貴
日與退老游.臺閣并省寺
予慚最衰老.亦許預其次
遂俗肖儀容.爛然彤繪事
閩嶠訪精華.鮫綃布絕藝
令復崇宴衎.聊以示慈惠
幽居近銅駝.荒敝仍湫庳
塞路移君庖.盈車載春醴
獻酬互相趣.歡處不知止
商嶺有四翁.晉林惟七子
較我集諸賢.盛衰何遠爾
茲事實可矜.傳之足千祀
