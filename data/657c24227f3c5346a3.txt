仲秋久不雨.殘暑氣猶鬰
晝夢化飛鴻.青冥脫羅罻
果有叩門者.嘉招爲湔祓
林下見高人.杯中得佳物
世故萬不平.如利劍一刜
何况詩家流.談鋒出奇倔
味同本道合.心敬匪貌屈
維茲古琳宮.巋然金碧屹
生雲石巑岏.蔭日樹蓊蔚
更有竹萬竿.風梢互披拂
黄冠作何行.享此傲簪紱
吾儕許借景.仙意亦彷彿
其徒傳異書.昇空白日歘
腐儒早知命.靈丹未甘乞
座間亦有賦.腸枯語言吃
崖根茗泉深.尚留一再掘
