京城車馬多塵埃.一見妙畫心眼開
深山老木秋思靜.苦霧鬰鬰諸峰埋
客騎蹇驢打不動.懊惱似憂寒雨來
崖平路轉斗然絕.筆力未斷空徘徊
胡爲皴剥僅盈尺.鐍以大篋過瓊瑰
師云昔是殿堂壁.治平大水餘皆摧
恰如盧仝玉碑子.中路撲折令人哀
玉碑一折乃無用.此畫雖缺猶堪裁
君不見.山前路.路長不獨憂風雨
前有毒蛇後猛虎.磨牙矯尾藏深塢
聖人皇皇嗟逆旅.畫工意思非無補
非無補.誰信之.紛紛門外誇輕肥
