珍圖出榮河.八卦開奧秘
聖人重因襲.已極露隠細
大衍四十九.周流通一氣
陰陽窮必變.往反無終始
元化密推移.消長先默契
鬼神無遁情.垂詔億萬世
如何揚子雲.求名誇譎詭
藻繪太初歷.設畫隨啟閉
盈縮無常運.踦贏謾擬議
安得宇宙間.別更有天地
文字但艱苦.白首困心志
侯芭何所知.枝指徒爲贅
