旱夏景延永.烈日天中央
欻欻燎原野.中人如探湯
病肺苦焦渴.吐舌生喉瘡
蔗漿與茗飲.未易蘇膏肓
稍驚氣象變.雲物來冥茫
仰枕視簷際.浩浩浮滄江
忽得灌頂偈.灑然心地凉
雷公未鼓怒.風伯何猖狂
掃蕩太宇空.萬影纔斜陽
俯辭楚臺上.拱立齊鼎旁
一介命螻蟻.敢干私雨暘
田夫信無罪.觸熱正驅蝗
