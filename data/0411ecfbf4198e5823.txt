君不見仲淹居河汾.目營四海心六經
又不見子幼反田里.拊缶烏烏徒快耳
續經憤世雖自喜.豈識濁醪函妙理
皤然短項滑稽徒.却笑兩翁非通儒
可人風味敵冰壺.惟酒是務焉知餘
不學羽衣李集賢.斗酒過量項飛泉
復憐胡子名空傳.緩急由人腸中乾
高情陶彼勳華風.放懷那惜傾千鍾
鄙哉成德真小器.一擊墮地羞空空
嗟余磊磈填心胸.安得與爾長相逢
會當乞爾扁舟去.煙雨空濛伴釣翁
