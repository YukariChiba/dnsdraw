泮水儒生急寸祿.白袍干人如立鵠
爭注蟲魚股置錐.世外語言不到目
我嫌人醉還啜醨.常嗟心迹兩相離
邂逅得君能我意.筆端聊復出新奇
愛君未冠少年郎.語出輒驚鵷鷺行
若不紛華替初志.事業他時未易量
今被青衫走塵土.滿面春風歸仕路
拄笏政可望西山.莫見輶軒腰傴僂
我今縶維猶未釋.相思何處訪縱跡
爲君時望斗牛間.期君光芒高萬尺
