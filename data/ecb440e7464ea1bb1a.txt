濠州抵泗里數百.長淮波平曉如席
鳴鼙解纜楊柳堤.畫船中有東吳客
君恩得請許歸去.聊治里閭去咫尺
歲窮天遠心欲飛.念之汲汲事行役
豁如天意適我願.號令西北起風伯
初時淅淅以鼓動.布帆尚留十幅窄
孤檣得勢安以平.中流激箭巨浪劈
篙橫櫓閣力不用.疾若摯隼增羽翮
瞥然兩岸瞬霎過.木葉馳黄山走碧
拏舟月餘今日快.一樽自歌兩手拍
樽中酒空不自歌.順風好景如之何
毗陵太守同此樂.爲言無惜新詩多
