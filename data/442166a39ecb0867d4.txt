招提四百載.不與世劫俱
松陵拱空覺.柏香祠真如
時秋兆嫩凉.揖客登其廬
廊邃碑篆剝.閣迥鐘聲疎
中有白足侶.光現摩尼珠
勘問點頭石.奔走觀心狐
坐我六和室.風回晴窗虛
棋枰迭勝負.譁音發酒餘
飽分蔬筍供.似可山林居
同是百年客.得此一日娛
遠社不復見.熟與斯人徒
松日簸斜影.麾兒呼移厨
駕流來鱸鄉.野雲黏菰蒲
客散漁火稀.冉冉吟篷孤
