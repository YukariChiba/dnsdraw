后德相成帝業昌.不耽歌舞誇新妝
六宮婦式頒蠶事.職雅心耑清晝長
忽見雙娥理絲把.寬急對牽身勢强
輻輪飛轉一縷細.文茵獨坐迎微凉
高捲翠簾三四侶.織就五采成龍章
獻功不須出宮壼.手授縫人裁帝衮
端拱明堂萬國朝.文物聲明光四境
何人遇此一段奇.追記丹青描不盡
器用鋪張規制精.默寓經綸合繩準
世間畫手無此圖.疑是當年閻立本
