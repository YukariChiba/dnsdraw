岸有時而爲谷.海有時而爲田.虞舜已歿三千年
耕田浚井雖鄙事.至今遺迹存依然
歷山之下有寒泉.向此號泣于旻天
無情草木亦改色.山川慘淡生雲煙
一朝垂衣正南面.臯夔稷契來聯翩
功高德大被萬世.今人過此猶留連
齊州太守政之暇.鑿渠開沼疏清漣
遊車擊轂惟恐後.眾卉亂發如爭先
豈徒邦人知樂此.行客亦爲留征軒
