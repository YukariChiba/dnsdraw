南宮四海英俊場.閱人須多無此郎
御史傳呼主司出.遙瞻紫案金爐香
簾垂咫尺斷還送.閉戶設棘圍高墻
卷堆封彌充棟宇.筆浸滄溟開混茫
麟臺學士喜得子.如獲寶鼎聯芝房
明日都城始傳榜.聲名烜赫無三張
平生知己萬不一.世有若人安可失
方調鼎味薦鹽梅.桃李何心並佳實
論經射策未足論.挽取功名看他日
同門笑語夜相過.起看北斗插天河
凌晨鳯閣拜座主.門生來賀爭肩摩
一時人物盡豪傑.太平爲寶非嘉禾
