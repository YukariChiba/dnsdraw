貴池昔分袂.端江復傾蓋
屈指十六秋.華髪驚老大
雲霄邈功名.荆榛森患害
衆人皆欲戮.出門即有礙
咄哉不復道.致酒强高會
蒼梧帝魂寂.鵠化遺亭在
翠葆攖玉簪.金鱗躍羅带
風澄嵐靄散.櫂擊天影碎
往古悉已空.來今竟何待
勞形百年間.投足萬里內
秋水正瀰漫.醉膽逐澎湃
一絲攜六鼇.猛擲滄溟外
