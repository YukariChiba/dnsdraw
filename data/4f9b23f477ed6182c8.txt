四明本山名.與洞屹相向
取山以名洞.足以迎景貺
我非濟時才.香火三遣放
再爲玉局吏.聖恩覃曠蕩
有如鑑湖乞.均逸江海上
圓也如乃翁.歷歷耗心匠
三徑同蔣詡.五柳比元亮
一日培壅力.百年基址壯
桃李遵舊蹊.松竹緣疊嶂
林花拂朝晴.山鳥激清響
園人收果實.夏秋各有餉
誰云橐駝種.已有猢孫藏
翁前携客來.未免策拄杖
崎嶇到洞門.衰病筋力彊
洞中亦虛白.喜氣含萬象
俎豆具倉猝.一杯復一唱
山果與山花.足以備清賞
杯盤旨味薄.筆墨醉語妄
醉中忽擡眼.雲巢仍在望
投杯攬衣起.涕淚立惆悵
雲巢我師友.白玉已黄壤
相距洞與山.風雨燈燭晃
有如對牀夜.了不隔尋丈
他日吾子孫.丹青二老像
草堂洞山間.二老忽來往
