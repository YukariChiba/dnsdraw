我祖居鄴地.鄴人識文星
此地星已落.兼無古時城
古風既無根.千載難重生
空留建安書.傳說七子名
賤子生桂州.桂州山水清
自覺心貌古.兼合古人情
因爲二雅詩.出語有性靈
持來向長安.時得長者驚
芝草不爲瑞.還共木葉零
恨如轍中土.終歲填不平
吾宗戴豸冠.忽然入西京
憐其羽翼單.撫若親弟兄
松根已堅牢.松葉豈不榮
言罷眼無淚.心中如酒酲
