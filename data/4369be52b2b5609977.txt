鯤鵬至大兮.形載于莊周逍遥之篇
蟋蟀至小兮.名託于周公七月之雅
一則變化徙天池.一則悲鳴入牀下
周公作詩陳艱難.瑣屑如與婦子言
天經地緯發真藻.特驅小物歸毫端
鵬大無倫世無有.揮斥八極隘宇宙
世人有眼不見鵬.直頼莊周爲不朽
當年蟋蟀吟秋時.秦家宮殿隋家墀
鵬飛雖占九萬里.得地穩密誰如伊
大鵬擊水翔寥漠.蟋蟀逢春死籬落
二蟲得失何厚薄.天晴日午槐花落
