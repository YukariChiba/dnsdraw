韙軒吾石友.相從三十年
舌本多文獻.胸笥皆簡編
脊梁硬於鐵.雖貧不言錢
古井波愈靜.老榦骨尤堅
眨眼七十翁.酡顔映銀髯
辭我歸舊隠.從此將終焉
我懷雖惻楚.君意難棄捐
顧我亦歲徂.華髮蒙其顛
君王念帷蓋.高車會當懸
爾汝一蘧廬.日月雙彈圓
合離與聚散.暮景必復然
以茲强排遣.送君鄞水邊
空江漲夏潦.遠山生夕煙
野鳥投林飛.漁舟衝浦還
萬物各有適.人生且隨緣
江東企西浙.道里無半千
幸及身强健.尚可相周旋
所愧韓魏公.不能官老泉
