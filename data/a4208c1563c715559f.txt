香山白樂天.香草荆屈平
釋氏定而慧.道家直且清
儒臣司燮理.至治薰神明
不然岩谷間.亦作蘭茝馨
郁郁若沉水.茫茫夷島生
人從韓壽徒.去就焉知輕
詎如賢達門.氣類全精誠
鮑肆不肯入.結交皆羣英
男以芳自持.女以烈主盟
時雖付衰歿.久亦騰褒旌
自古葬枯骨.阿誰埋令聲
所以薌巒上.遺芬始崢嶸
一字可爲謚.雙魂無愧情
寧馨把仙桂.已在月中行
迤邐銜雞舌.筆花對長檠
紫薇引當坐.紅藥歡相迎
