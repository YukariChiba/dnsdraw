峨峨嵩少精.皎皎河洛秀
東都誰經始.多士傳自舊
驊騮冠冀北.盡在伯樂廐
於今雖應姓.况我隆準胄
金閨集羣彥.合伴鴛鷺簉
隨風落東南.州縣倦奔走
王謝舊江山.屏幛列千岫
公來長蓮幕.同列得領袖
慇懃山陰叟.多謝厖不嗾
三年賀政成.囊封飛剡奏
胡爲靳軒騰.未能脫墨綬
居然寄百里.芒炎應列宿
東安杭屬邑.民俗朴且陋
下車日無事.餘刃游膚腠
朝廷重民社.政自不輕授
沈沙珠吐光.閉谷蘭騰臭
天高元北極.錫馬接清晝
森森琅玕姿.錯落羣玉囿
生賢造物意.積善神明佑
百壺登公堂.祝公南山壽
