露水班白未全白.長江大湖喜爲客
西風漸少北風多.脚底路聲行格格
一袍兩蹻都無餘.腰間一二三葫蘆
生涯如此祇如此.如此如此無他須
紅黄瀰漫雜奔走.觀旁亦有可人否
公卿將相總不問.蓑衣鐵拐豈無有
青山綠水逢迎時.亟來相報令吾知
戴起一頂青蒻笠.拖將七尺紫藤枝
因緣渺茫多阻隔.斯人吾前亦不識
且吞溪玉濯心神.更攬月輪摩眼力
摩到無明醉夢醒.挹袖拍肩須有人
