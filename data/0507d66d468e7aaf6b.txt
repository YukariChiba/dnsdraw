籜龍春雨後.得勢類乘軒
驟長寧嫌速.駢生詎厭煩
錯連非異族.蒼老見玄孫
色并蒲葵扇.香侵老瓦盆
靜依花影轉.新带蘚文昏
外美看彪炳.中虛驗晏溫
出欄俄競秀.侵徑恍孤騫
穎脫錐囊見.森嚴武庫存
風回飄粉霧.龜拆露坤垠
生理知無息.神功本不言
牙籌誰數箇.玉斧莫傷根
錯立環兵衛.周羅儼翰藩
危岑遥寸露.睹浪忽驚奔
勁節回青眼.齊觀壯小園
嚴凝難奪志.霢霂合知恩
蛟鰐蟠深宅.牛羊隠半垣
委蛇隨戶牖.撐拄動荃蓀
愛惜滋千畝.高低辨兩番
藐真應莫稱.著譜欲重論
豈止同苞茂.真成後嗣繁
兒童防戲折.口腹謝空飧
深夜共椽燭.清朝列戟門
於菟真筆楗.季子屢髯掀
北海雖頻設.南山可盡髠
深培資後賞.獨倚莫消魂
看取炎歊候.清陰蔭午暾
