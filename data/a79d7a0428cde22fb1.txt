當春種花唯恐遲.我獨種菊君勿誚
春枝滿園爛張錦.風雨須臾落顛倒
看多易厭情不專.鬭紫誇紅隨俗好
豁然高秋天地肅.百物衰零誰暇弔
君看金蕊正芬敷.曉日浮霜相照耀
煌煌正色秀可餐.藹藹清香寒愈峭
高人避喧守幽獨.淑女靜容修窈窕
方當摇落看轉佳.慰我寂寥何以報
時携一罇相就飲.如得貧交論久要
我從多難壯心衰.迹與世人殊靜躁
種花勿種兒女花.老大安能逐年少
