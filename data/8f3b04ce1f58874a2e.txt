自余銜哀歸.不與人事接
兩至此飯僧.華宇何曄曄
大士邀我銘.吾學愧涉獵
强述殊不高.下筆曾未愜
豈意煩鎸刊.有似蟲鏤葉
徒將珉石蠹.枉壞亦已輙
又不虞後人.譏誚喙囁囁
今我將還朝.方丈一登躡
嶺竹與巖花.所植皆妥帖
羅列森翠戈.次第笑朱頰
乃知化平等.此意異蜂蝶
世人莫復問.江上鼓輕楫
