芳城春樹晚.清海月弦初
瑞出三神島.光纏五馬車
眼中新鸑鷟.膝下小璠璵
錦褓看爭羨.犀顱畫不如
試啼賓錯愕.獻夢媼勤渠
庭舞張公鶴.門填孔氏魚
一時官府慶.數世甲科儲
聞說衣冠里.高增棨戟閭
民隨阮公姓.鄰禁宛溪魚
東去龜浮印.南遊雉繞車
陰移棠芾芾.騎擁竹舒舒
政有兒童戀.謠聽父老餘
攢眉詢賦額.正色署刑書
暗室天如鏡.心田老自畬
看騎金腰褭.待弄玉蟾蜍
我欲歌三賈.誰能說兩徐
先隨湯餠祝.聊當賀錢醵
