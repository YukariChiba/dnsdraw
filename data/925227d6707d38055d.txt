我年十六遊名場.靈芝借榻棲僧廊
鐘聲纔定履聲集.弟子堂上分兩廂
燈籠一様薄臘紙.瑩如雲母含清光
還家欲學竟未暇.歲月已似奔車忙
書生白首故習在.顛倒簡牘紛朱黄
短檠雖復作老伴.目力眩晃不可常
平生所好忽入手.摩挲把挈喜欲狂
蘭膏瀲灔支達旦.秋雨蕭瑟輸新涼
討論廢忘正塗乙.遂欲盡發萬卷藏
所嗟衰病終難勉.非復當年下五行
