豐隆坎坎夜伐鼓.靈湫老龍撇波舞
褰雲掣電上清空.倒捲天潢作飛雨
向來炎官作夏旱.萬里彤霞烘玉宇
豈惟牛馬困蚊蝱.壠上行人口生土
我從雪浪葉舟來.不謂山城熱如許
天公知我愁欲病.施與一凉蘇逆旅
稍聞水繞屋除鳴.不覺星從雲罅吐
千山濯濯浄鬟髻.缺月娟娟炯眉嫵
浮生此景萬事足.但欠清歌對芳醑
天上秋期正多事.趣駕星橋跨銀渚
人間四者自難并.莫妒黄姑迎織女
