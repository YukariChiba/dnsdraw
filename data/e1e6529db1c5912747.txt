南山有鳴鳳.其音和且清
鳴於有道國.出則天下平
杜默東土秀.能吟鳳凰聲
作詩幾百篇.長歌仍短行
携之入京邑.欲使眾耳驚
來時上師堂.再拜辭先生
先生頷首遣.教以勿驕矜
贈之三豪篇.而我濫一名
杜子來訪我.欲求相和鳴
顧我文字卑.未足當豪英
豈如子之辭.鏗鍠間鏞笙
淫哇俗所樂.百鳥徒嚶嚶
杜子卷舌去.歸衫翩以輕
京東聚羣盜.河北點新兵
饑荒與愁苦.道路日以盈
子盍引其吭.發聲通下情
上聞天子聰.次使宰相聽
何必九包禽.始能瑞堯庭
子詩何時作.我耳入已傾
願以白玉琴.寫之朱絲繩
