君不見我家壁上六幅圖.淡墨寒煙半江水
上有巉然十二峰.乃似突兀當空起
幽花嫵媚閉泥土.亂石崢嶸入荆杞
巫山縣下水到天.神女廟前江接連
溪流去與飛瀑亂.屋角卻對寒崖懸
陽臺昨夢不知處.只今饑鴉迎客舡
饑鳥受食不肯去.舟子欣然得神護
曉鏡新粧斂舊屏.亦有餘紅點荒樹
病夫坐穩便幽禪.每見此畫心茫然
文章事業已罷倦.少日氣味無寅緣
楚王不作宋玉死.莫雨朝雲千萬年
