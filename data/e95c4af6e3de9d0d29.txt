往年上會稽.凌空禹穴曾得窺
今年浮沅湘.又見禹柏蹲山陂
茫茫禹迹遍天下.獨此二物稱神奇
凌雲意氣銷鑠盡.根心就化空存皮
樛柯入地枯不死.反更上擢青銅枝
被以九龍名.流傳自何時
得非木宿蒼龍精.儲英萃異成雄奇
頭角崔嵬訝撐拄.牙鬚磔裂相紛披
孔明廟柏信稱古.上距何翅千年奇
杜陵品藻一何陋.遺落鼻祖收孫枝
諉云此地不身到.何由得集衡湘詩
嗚呼.衡之山巍巍.湘之水瀰瀰
地氣何太偏.獨於草木乎鍾之
柏兮手植自神禹.竹也種傳由舜妃
誰能爲天分此畀人物.庶幾可使悍俗嚚風移
