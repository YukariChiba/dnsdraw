山寺傳好語.盈耳歡聲騰
側聞新天子.有意綏黎烝
金雞肆大眚.民散蒙哀矜
詔書日夜下.合沓來凌兢
訪落首鮐背.導諫延龜朋
講習召遺席.軺車聘才能
官簿還故邸.孝思齊定陵
宛如春氣至.頓釋朝霜凝
神龍妙噓雲.妖狐疑聽冰
維今萬粃政.欲言何可勝
安得批肝血.排雲叫觚稜
崇蘭變成艾.春鳩化爲鷹
貪夫野外贙.善類風中燈
百壬各自媚.兩如偏見憎
盈庭蒼玉佩.絕響朱絃繩
願我聖明后.金臺擇先登
昭蘇聵聵聽.凌厲高高層
陰霾半夜駮.日月高衢升
吾儕老𤱶畝.鼓腹歌中興
齒髮已自料.息翅甘冥鵬
