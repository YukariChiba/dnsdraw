六月暑方劇.喘汗不支持
逃之顧無術.惟望樹影移
或謂當讀書.或勸把酒卮
或誇作字好.蕭然却炎曦
或欲溪上釣.或思竹間棋
亦有出下策.買簟傾家貲
赤脚蹋增冰.此計又絕癡
我獨謂不然.願子少置思
方今詔書下.淮汴方出師
黄旗立轅門.羽檄晝夜馳
大將先擐甲.三軍隨指揮
行伍未盡食.大將不言饑
渴不先飲水.驟不先告疲
吾儕獨安居.茂林蔭茅茨
脫巾濯寒泉.卧起從其私
于此尚畏熱.鬼神其可欺
坐客皆謂然.索紙遂成詩
便覺窗几間.颯颯清風吹
