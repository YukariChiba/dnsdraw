文物京華盛.謳歌國步康.瑤池供壽酒.銀漢麗宸章.
靈雨含雙闕.雷霆肅萬方.代推仙祚遠.春共聖恩長.
鳳扆臨花暖.龍壚旁日香.遙知千萬歲.天意奉君王.
鴛鷺彤庭際.軒車綺陌前.九城多好色.萬井半祥煙.
人醉逢堯酒.鶯歌答舜弦.花明禦溝水.香暖禁城天.
賜宴文逾盛.征歌物更妍.無窮豔陽月.長照太平年.
雲陛臨黃道.天門在碧虛.大明含睿藻.元氣抱宸居.
戈偃征苗後.詩傳宴鎬初.年華富仙苑.時哲滿公車.
化入絪縕大.恩垂渙汗餘.悠然萬方靜.風俗揖華胥.
玉漏飄青瑣.金鋪麗紫宸.雲山九門曙.天地一家春.
瑞靄方呈賞.暄風本配仁.岩廊開鳳翼.水殿壓鼇身.
文雅逢明代.歡娛及賤臣.年年未央闕.恩共物華新.
垂拱乾坤正.歡心品類同.紫煙含北極.玄澤付東風.
珠綴留晴景.金莖直曉空.發生資盛德.交泰讓全功.
間氣登三事.祥光啟四聰.遐荒似川水.天外亦朝宗.
代是文明晝.春當宴喜時.壚煙添柳重.宮漏出花遲.
漢典方寬律.周官正采詩.碧宵傳鳳吹.紅旭在龍旗.
造化膺神契.陽和沃聖思.無因隨百獸.率舞奉丹墀.
睿德符玄化.芳情翊太和.日輪皇鑒遠.天仗聖朝多.
曙色含金榜.晴光轉玉珂.中宮陳廣樂.元老進賡歌.
蓮葉看龜上.桐花識鳳過.小臣空擊壤.滄海是恩波.
物象朝高殿.簪裾溢上京.春當九衢好.天向萬方明.
樂報簫韶發.杯看沆瀣生.芙蓉丹闕暖.楊柳玉樓晴.
閶闔開中禁.衣裳儼太清.南山同聖壽.長對鳳凰城.
日上蒼龍闕.香含紫禁林.晴光五雲疊.春色九重深.
賞葉元和德.文垂雅頌音.景雲隨禦輦.顥氣在宸襟.
永保無疆壽.長懷不戰心.聖朝多慶賜.瓊樹粉牆陰.
化洽生成遂.功宣動植知.瑞凝三秀草.春入萬年枝.
鳳掖嘉言進.鴛行喜氣隨.仗臨丹地近.衣對碧山垂.
渥澤方柔遠.聰明本聽卑.願同東觀士.長對漢威儀.
