六祖求衣從嶺出.六祖得衣從嶺入
半夜抽身不露機.凹頭解擔猶留跡
上人家住江之西.僕僕而南何所覓
雅意真誠爲衣求.衣已不傳那可得
假令爲法不爲衣.江西自是大法窟
挑動上人熟機關.潮音激越箭鋒疾
空還即色色即空.佛便是心心是佛
心源一了千佛空.底用區區祖衣鉢
達摩大鑑無兩身.震旦天竺非異國
眼高海僅小泡浮.道大嶺纔微沫結
往還始不計西東.入出今何問南北
要知飛舄杖筇因.直爲玩山觀水設
玄鑰無一勘不同.觀玩之中容有說
山數須彌水西江.須口能吸芥能納
吸猶不盡納猶餘.未足與談上乘法
南海水况多于江.上人無口若爲吸
萬一猶有口可開.我先剉斷上人舌
