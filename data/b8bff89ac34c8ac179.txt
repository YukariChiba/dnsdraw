噫噓嚱.人奔奔.皆爲名利之所役.賢反愚兮明反昏
夜却金兮尚高潔.擇一錢兮義同頡
萊蕪甑中塵撲飛.懸魚老子肝似鐵
四公皦皦何不墨.圖中但見齊田稷
蠹吏虧綱勿足誇.特貌慈闈耀貞德
奉君本欲娛親喜.阿母怒兮驚且愧
若使當年一納間.那得芳名播青史
主聖親賢臣滌衷.公金賜嫗恩愛隆
非獨舍之罪不誅.昭昭淳化揚仁風
我披此傳重踟躕.豈獨田卿貪若斯
謂語今人知不知.偷安苟富誠何如
老萬翁.志不渝.費千金.畜此圖
此圖傳後世.後世重義輕金與
