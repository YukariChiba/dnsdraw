唐時升老亭.剪棘今重開
南瞻峨嵋闕.北峙凌敲臺
新公將家子.爲僧亦多才
譬彼獨鶴唳.安用羣雞猜
或彈玉軫琴.傾耳濯纖埃
清風不知處.冷冽時時來
吹雲雲窈窕.吹月月徘徊
幽人許共賞.渴心咀珍梅
了然得真味.塵魔屢崩摧
令妷人豪傑.書名駭奔雷
禪談屢終夕.茗酌無餘盃
還歌太白篇.事往良可哀
古今儻同轍.浩氣不寒灰
