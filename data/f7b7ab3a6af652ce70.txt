我愛白樂天.千載共稱賢
行年七十五.奄忽遂溘先
我愛范忠宣.一代名德全
年齡甫至此.亦復成棄捐
二公雖已逝.四海至今傳
顧我百無事.幸及二公年
今夏疾疢作.已分歸黄泉
偶然得無事.固荷天見憐
但我有一語.恰欲與天言
有生則有死.如行者言旋
我是久行客.亦自應息肩
念人處一世.動爲世網纏
開口罕歡笑.觸緒多憂煎
縱使至百歲.終困塵俗緣
不如早瞑目.庶以全吾天
是非與寵辱.總不到我前
一心亦安靜.却得返自然
况我辦歸計.久已卜新阡
