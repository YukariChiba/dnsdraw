斯文久寂寞.誰應擅雕龍
萬事問伯始.今復得此公
濤瀾翻筆舌.錦繡蟠心胸
平時吐佳句.逸氣如長虹
制策收俊異.行當推選鋒
元龍湖海士.江夏無雙童
詞彩俱秀出.春葩發青紅
鏗鏘排律呂.純音玉琤琮
草木吾臭味.坐隔神螺峰
遙聞玉荆産.長松想清風
安得奮餘勇.提戈譟其中
且願試音響.徑須撞巨鐘
