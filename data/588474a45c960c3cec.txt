草木均是體.顧有幸不幸
故侯住瓜田.四皓卧芝嶺
譬如佳山川.何地乏幽屏
居然說終少.籍甚談箕潁
得非以人重.後世聞之警
維菊本甚微.在昔曾莫省
羅生蓬蒿間.自分託地冷
一趨騷人國.再墮淵明境
遂同隠居者.身晦名獨耿
何當園五畝.不覬田二頃
秋風及春雨.採擷花與穎
既充天隨饑.亦望南陽永
有志未能攄.對花徒引領
