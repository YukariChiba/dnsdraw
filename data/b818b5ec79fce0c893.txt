今日春氣至.新禽各啁嘲
豈無好唇舌.入耳何怓怓
雊鵒最多端.能以巧自殽
黄頭亦翾給.微吭和且調
無計頗滑熟.烏鴉與鷦鷯
自餘不知名.喧呼雜竽簫
黑衣猥雄黠.晝動固非梟
均爲樂其性.幸此風日朝
城南六七曲.荒園繞榛茅
我來感物變.何異在山郊
惟聞黄鸝至.不聞叫交交
當由戀幽谷.畏寒還避囂
群英蓋壤內.小大一逍遥
得氣不足悅.觸情遂相遼
乘墉少年兒.挾彈欲見邀
所規不滿掬.翻令污厨庖
鷹鶻勢險薄.爪長尤善捎
同群自戕擊.此禍極無聊
深藏務遠晦.尚懼形色招
危機布平陸.况乃縱輕僄
悲憐復譬釋.當鳴詎爲妖
但懷道傍樹.信美非其巢
