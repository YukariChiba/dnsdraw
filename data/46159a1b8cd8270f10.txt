紫陽洞中客.水晶宮裏人
一念墮塵世.資本猶天真
擢質出流俗.抗志凌蒼旻
邈從逍遥遊.浩與恬漠親
風簫不受調.溪鳥非所馴
敢希古作者.尚從諸逸民
犬馬皆有養.況我無天倫
俛首遂干祿.老先稱過秦
流遁亡舊守.趨鏘陪薦紳
驕氣與矜色.湛沒四十春
市合先縮手.戰酣早收身
桑榆近頹暮.丘壑慙荒榛
福兮禍所伏.名者實之賓
雖嗟負前志.大觀亦同均
