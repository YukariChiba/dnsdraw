榜登龍虎亞倫魁.一紀橫飛長憲臺
謨議軒昂開日月.辭章雄偉鼓風雷
朝端已慶明良會.廟論咸推將相才
一跌雲衢成老大.幾遷方面嘆邅迴
致君事業看霜鬢.經國風猷付玉杯
驅弩屢驚園令出.引章還喜買臣來
展墳乍覺青松長.視學追懷絳帳開
榮滿江山增氣象.仁霑里閈舞兒鮐
齊雲晚詠難留白.綠野新居欲繼裴
淮海巨藩雖重寄.傅巖須起作鹽梅
