相公納衡樞.卜築來東里
恤他匪足尚.自適乃云美
中園興夷爽.薄言謝朝市
壤石非遠遷.松竹皆故蒔
絳蘤謝游軒.素波鳴禊戺
遐蒼眺京隩.側縹抱嵩趾
畦塍互演漾.灌薄紛靃靡
崒崒相向山.濺濺自流水
高雲靡還期.冥鴻無慕理
公時挾勝想.朅來遵逸軌
逢觴即陶然.坐樹亦欣止
沖情舍天倪.妙歌怯物類
揮金屢空鎰.愛客輒留屣
式俾衛公壽.弗取安石侈
有守卧淮壖.聆風竦予企
他日果西歸.角巾望松梓
