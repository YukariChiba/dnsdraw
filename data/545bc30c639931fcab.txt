凌晨带月上竹輿.荷君封送兩卷書
朦朧未省何文字.中道曉色來徐徐
乃是約齋甲乙藁.驚喜遽讀味新好
一篇一篇奇益奇.閒姿雅態雲生島
石泉竹月風蕭蕭.斗牛劍氣秋空高
意度橫出不可速.灑灑落落真詩豪
慇懃厚意何以報.熟復謹藏永爲好
大雅不作繼者誰.恐非少陵所可到
君心自是思無邪.何假於中植奇葩
男兒要當追配古聖賢.豈能更與凡卉爭春華
