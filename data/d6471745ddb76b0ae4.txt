爲魚實愛泉.食辛寧避蓼
人生既相合.不復論窕窕
滄海良有窮.白日非長皎
何事一人心.各在四方表
泛若逐水萍.居爲附松蔦
流浪隨所之.縈紆牽所繞
百齡頗跼促.況復迷壽夭
芟髮君已衰.冠歲予非小
娛樂不及時.暮年壯心少
感此幽念綿.遂爲長悄悄
中庭草木春.歷亂遞相擾
奇樹花冥冥.竹竿鳳褭褭
幽芳被蘭徑.安得寄天杪
萬里瀟湘魂.夜夜南枝鳥
