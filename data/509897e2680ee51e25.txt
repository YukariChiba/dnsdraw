五年一夢南司州.饑寒疾病爲子憂
東來六月井無水.仰看古堰橫奔牛
平生管鮑子知我.今日陳蔡誰從丘
夜航爭渡泥水澀.牽挽直欲來瓜洲
自言嗜酒得風痺.故鄉不敢居溫柔
定將泛愛救溝壑.衰病不復從前樂
今年太守真卧龍.笑語炎天出冰雹
時低九尺蒼鬚髯.過我三間小池閣
故人改觀爭來賀.小兒不信猶疑錯
爲君置酒飲且哦.草間秋蟲亦能歌
可憐老驥真老矣.無心更秣天山禾
