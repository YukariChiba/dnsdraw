崔黄拂素桃李開.春閨融豔蜂蝶猜
范郭揮毫水石具.古愁宛奧關山迴
近代名家工寫物.妍媚嶙峋空傑出
此君孤稟歲寒姿.不入尋常丹粉律
江南鈎鎖殊拘攣.直幹蟠鬰羞雲煙
湖州書飽翻老墨.放枝落紙爭流傳
有來一幅垂虛壁.冷葉疎莖伴幽寂
眼空四海無與儔.出手知公不勞力
世間快意非人爲.曩昔經營心坐馳
從容會合若符節.辛苦反悟皆兒癡
從今相對成三友.憎愛俱損保長久
茂林分蔭已無窮.更合新詩同不朽
