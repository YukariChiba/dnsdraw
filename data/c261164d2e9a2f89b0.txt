四明狂客一茅屋.敕賜剡川纔一曲
安福詩人李與賢.大書似剡山扉前
我曾著脚勾踐國.奉詔昭陵省松柏
是時八月欲半頭.鏡湖不是人間秋
稽山影落水精闕.荷花露滴波中月
季真茅屋荒蒼苔.古木哀猿啼禹穴
今君結屋阿那邊.疋似剡川若箇言
我到剡川君未到.似和不似然不然
君不見興公舊草天台賦.元不曾識天台路
一俛仰間已再升.何用瘦藤與芒屨
