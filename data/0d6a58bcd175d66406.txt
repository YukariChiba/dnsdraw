商周去不還.盛哉漢唐宋
蘇公本天人.謫墮爲世用
太平極嘉祐.珠玉始包貢
公車三千牘.字字岌飛動
氣力倒犀象.律呂諧鸞鳯
天驥西極來.矯矯不受鞚
飛騰上臺閣.廢放落雲夢
至寶不侵蝕.終亦老侍從
晚途遷海表.萬里天宇空
豈惟騎鯨魚.遂欲跨螮蝀
心空物莫撓.氣老筆愈縱
粃糠郊祀歌.遠友清廟頌
我生雖後公.妙句得吟諷
整衣拜遺像.千古尊正統
