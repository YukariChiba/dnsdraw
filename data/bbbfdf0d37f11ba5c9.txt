棄職曾守拙.玩幽遂忘喧.山澗依磽瘠.竹樹蔭清源.
貧居煙火濕.歲熟梨棗繁.風雨飄茅屋.蒿草沒瓜園.
群屬相歡悅.不覺過朝昏.有時看禾黍.落日上秋原.
飲酒任真性.揮筆肆狂言.一朝忝蘭省.三載居遠藩.
複與諸弟子.篇翰每相敦.西園休習射.南池對芳樽.
山藥經雨碧.海榴淩霜翻.念爾不同此.悵然複一論.
重陽守故家.僴子旅湘沅.俱有緘中藻.惻惻動離魂.
不知何日見.衣上淚空存.
