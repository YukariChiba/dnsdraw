回也真賢哉.陋巷一簞食
卒然問爲邦.所告王者事
軻亦印微言.曰可禹稷配
學道則愛人.偃昔嘗有志
他時武城絃.嘿與聖意會
聊寄莞爾笑.汲深孰知底
欲令誦所聞.姑以割鷄戲
聖賢存心處.萬類宅生地
先生爲己功.及物乃糠粃
十室有忠信.百里吾敢鄙
六經作縣譜.趙張不到此
春風七條絲.可以馴桑雉
堯舜治天下.乃與治射比
一朝坐廊廟.用有大小爾
我昔從公游.頑璞不受砥
經時去函丈.榛棘撐腎胃
朅聞衛返魯.倦馬始休轡
欲申趨隅問.已作橫策起
人生楦宇宙.孰爲不朽計
著書有存亡.德業亙千祀
