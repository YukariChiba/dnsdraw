六月京師暑雨多.夜夜南風吹芡嘴
凝祥池鎖會靈園.僕射荒陂安可擬
爭先園客採新苞.剖蚌得珠從海底
都城百物貴新鮮.厥價難酬與珠比
金盤磊落何所薦.滑臺撥醅如玉醴
自慙竊食萬錢厨.滿口飄浮嗟病齒
却思年少在江湖.野艇高歌菱荇裏
香新味全手自摘.玉潔沙磨軟還美
一瓢固不羨玉鼎.萬事適情爲可喜
何時遂買潁東田.歸去結茅臨野水
