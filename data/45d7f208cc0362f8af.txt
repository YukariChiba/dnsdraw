塵埃沒我馬.掉鞅吟公詩
詩中有江山.不覺在京師
下馬自叩門.來尋元紫芝
欲掃名利心.笑挹丘壑姿
東簷坐無氈.北風吹酒巵
蟹螯互勸酬.墜車兩不辭
聽公擊節吟.悲壯亦自奇
看公醉山倒.了不遣客歸
客歸意亦好.月色到處隨
詩成月下寫.淡墨任傾欹
平生不知韵.興來聊續之
詞達語更正.識者未必嗤
