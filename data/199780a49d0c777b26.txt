讀書策新功.子久勗此課
蒲梢籋寒雲.了不見坎軻
深懷浹背恥.但欲袖手坐
新詩忽來辱.快讀起疲懦
還疑正始在.欲突黄初過
斯文未易到.吾黨真可賀
向來豫章法.政復如此作
鈕頭三寸澤.子質況黄稬
只今百尺的.已見一矢破
更期十載後.凜凜誰子奈
耆年日凋喪.我亦老寒餓
奇窮不自惜.乃復珍此貨
但恐黄禾空.子駒誰秣莝
