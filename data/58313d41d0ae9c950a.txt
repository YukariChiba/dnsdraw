我少知子由.天資和而清
好學老益堅.表裏漸融明
豈獨爲吾弟.要是賢友生
不見六七年.微言誰與賡
常恐坦率性.放縱不自程
會合亦何事.無言對空枰
使人之意消.不善無由萌
森然有六女.包裹布與荆
無憂頼賢婦.藜藿等大烹
使子得行意.青衫陋公卿
明日無晨炊.倒床作雷鳴
秋眠我東閣.夜聽風雨聲
懸知不久別.妙理難細評
昨日忽出門.孤舟轉西城
歸來北堂上.古屋空崢嶸
退食悞相從.入門中自驚
南都信繁會.人事水火爭
念當閉閣坐.頹然寄聾盲
妻子亦細事.文章固虛名
會須掃白髮.不復用黄精
