去年宋江起山東.白晝橫戈犯城郭
殺人紛紛翦草如.九重聞之慘不樂
大書黄紙飛敕來.三十六人同拜爵
獰卒肥驂意氣驕.士女駢觀猶駭愕
今年楊江起河北.戰陣規繩視前作
嗷嗷赤子陰有言.又願官家早招却
我聞官職要與賢.輒啗此曹無乃錯
招降况亦非上策.政誘潛兇嗣爲虐
不如下詔省科繇.彼自歸來守條約
小臣無路捫高天.安得狂詞裨廟略
