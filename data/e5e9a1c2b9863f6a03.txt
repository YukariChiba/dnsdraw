豫樟生深山.七年而後知.挺高二百尺.本末皆十圍.
天子建明堂.此材獨中規.匠人執斤墨.采度將有期.
孟冬草木枯.烈火燎山陂.疾風吹猛焰.從根燒到枝.
養材三十年.方成棟樑姿.一朝為灰燼.柯葉無孑遺.
地雖生爾材.天不與爾時.不如糞土英.猶有人掇之.
已矣勿重陳.重陳令人悲.不悲焚燒苦.但悲採用遲.
赫赫京內史.炎炎中書郎.昨傳征拜日.恩賜頗殊常.
貂冠水蒼玉.紫綬黃金章.佩服身未暖.已聞竄遐荒.
親戚不得別.吞聲泣路旁.賓客亦已散.門前雀羅張.
富貴來不久.倏如瓦溝霜.權勢去尤速.瞥若石火光.
不如守貧賤.貧賤可久長.傳語宦遊子.且來歸故鄉.
促織不成章.提壺但聞聲.嗟哉蟲與鳥.無實有虛名.
與君定交日.久要如弟兄.何以示誠信.白水指為盟.
雲雨一為別.飛沉兩難並.君為得風鵬.我為失水鯨.
音信日已疏.恩分日已輕.窮通尚如此.何況死與生.
乃知擇交難.須有知人明.莫將山上松.結托水上萍.
翩翩兩玄鳥.本是同巢燕.分飛來幾時.秋夏炎涼變.
一宿蓬蓽廬.一棲明光殿.偶因銜泥處.複得重相見.
彼矜杏梁貴.此嗟茅棟賤.眼看秋社至.兩處俱難戀.
所托各暫時.胡為相嘆羨.
婆娑園中樹.根株大合圍.蠢爾樹間蟲.形質一何微.
孰謂蟲之微.蟲蠹已無期.孰謂樹之大.花葉有衰時.
花衰夏未實.葉病秋先萎.樹心半為土.觀者安得知.
借問蟲何在.在身不在枝.借問蟲何食.食心不食皮.
豈無啄木鳥.觜長將何為.
