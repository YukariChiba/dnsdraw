何處訪吳畫.普門與開元
開元有東塔.摩詰留手痕
吾觀畫品中.莫如二子尊
道子實雄放.浩如海波翻
當其下手風雨快.筆所未到氣已吞
亭亭雙林間.彩暈扶桑暾
中有至人談寂滅.悟者悲涕迷者手自捫
蠻君鬼伯千萬萬.相排競進頭如黿
摩詰本詩老.佩芷襲芳蓀
今觀此壁畫.亦若其詩清且敦
祇園弟子盡鶴骨.心如死灰不復溫
門前兩叢竹.雪節貫霜根
交柯亂葉動無數.一一皆可尋其源
吳生雖妙絕.猶以畫工論
摩詰得之於象外.有如仙翮謝籠樊
吾觀二子皆神俊.又於維也斂衽無間言
