君家蜂作窠.歲歲添漆汁
我身牛穿鼻.卷舌聊自濕
二年三過君.此行真得得
愛君似劇孟.扣門知緩急
家有紅頰兒.能唱綠頭鴨
行當隔簾見.花霧輕羃羃
爲我取黄封.親拆官泥赤
仍須煩素手.自點葉家白
樂哉無一事.十年不蓄幘
閉門弄添丁.哇笑雜呱泣
西方正苦戰.誰補將帥缺
披圖見八陣.合散更主客
不須親戎行.坐論教君集
