形適外無恙.心恬內無憂.夜來新沐浴.肌發舒且柔.
寬裁夾烏帽.厚絮長白裘.裘溫裹我足.帽暖覆我頭.
先進酒一杯.次舉粥一甌.半酣半飽時.四體春悠悠.
是月歲陰暮.慘冽天地愁.白日冷無光.黃河凍不流.
何處征戍行.何人羈旅遊.窮途絕糧客.寒獄無燈囚.
勞生彼何苦.遂性我何優.撫心但自愧.孰知其所由.
