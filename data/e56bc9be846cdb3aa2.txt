局居厭紛叢.蕩志尋嶇嶔
拂衣出城隅.杖策循湖陰
何年彼真仙.遺宮寄幽岑
連樹窈蒙密.靈洞疑虛沈
攀條承蘚飆.立石弄澄深
眺睞增殊歡.超忽涓煩襟
美人逝云遠.青草疇與吟
感昔興重嗟.會意良在今
山公悅崇資.嵇氏陶清音
保真道無違.逐欲情易淫
顧乏安期資.華鬢能不侵
雖非尚子賢.儻遂畢娶心
