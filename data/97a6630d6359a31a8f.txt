威鳳翔紫氣.孤雲出寥天.奇采與幽姿.縹緲皆自然.
嘗聞陶唐氏.亦有巢由全.以此聳風俗.豈必效羈牽.
大君遂群方.左史蹈前賢.振衣去朝市.賜告歸林泉.
滑和固難久.循性得所便.有名皆畏途.無事乃真筌.
舊壑窮杳窕.新潭漾淪漣.岩花落又開.山月缺複圓.
輕策逗蘿徑.幅巾淩翠煙.機閑魚鳥狎.體和芝朮鮮.
四皓本違難.二疏猶待年.況今寰海清.複此鬢髮玄.
顧慚纓上塵.未絕區中緣.齊竽終自退.心寄嵩峰巔.
