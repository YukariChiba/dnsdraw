吾族白眉良.才華動洛陽.觀光初入仕.應宿始為郎.
飛螢玩書籍.白鳳吐文章.海卿逾往雅.河尹冠前張.
擇才綏鄢郢.殊化被江湘.高樓臨廣陌.甲第敞通莊.
列館邙山下.疏亭洛水傍.昌年賞豐陌.暇日悅林塘.
衣冠皆秀彥.羅綺盡名倡.隔岸聞歌度.臨池見舞行.
門庭寒變色.棨戟日生光.窮陰方靉靆.殺氣正蒼茫.
感時興盛作.晚歲共多傷.積德韋丞相.通神張子房.
吟草遍簪紱.逸韻合宮商.功名守留省.濫跡在文昌.
家園遙可見.台寺近相望.無庸乘侍謁.有暇共翱翔.
棣華依雁序.竹葉拂鸞觴.水坐憐秋月.山行弄晚芳.
恩華慚服冕.友愛勖垂堂.無由報天德.相顧詠時康.
