一門三昆季.六載兩科名
士無速化塗.唱第聊代耕
或里選舉首.或賢關馳聲
落筆便離倫.鼓篋皆中程
煌煌藝祖業.中興費經營
東南將百年.雜遝幾公卿
事業固輝赫.議論時縱橫
如君英妙姿.文采玉溪生
膴仕既得路.壺酒爲我傾
春晴飛殘花.綠葉隨樹成
豈無好風景.黄鳥枝上鳴
吟亦不必和.醉亦不必醒
宿雨喜新漲.浮雲卷虛明
