清源注長波.縈回十里內
泓澄鑒群物.雜細分毛介
旱歲未嘗減.隆冬方可愛
傳云五龍舊.疑有神物在
惜此去人近.久隨荆棘廢
賞心一朝同.版築四面會
鑿池兩漢集.抗榭群山對
種花漸成蹊.栽竹俄自倍
荷芰入四鄰.鷗鳥盈千輩
鱼遊明鏡中.人語紅塵外
眷茲仁智樂.况乃登臨最
滄浪歡濯纓.藥餌勸飛蓋
訟閒固材勝.神逸自形泰
願言載筆間.屢得從公邁
