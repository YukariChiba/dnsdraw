木之就規矩.在梓匠輪輿.人之能為人.由腹有詩書.
詩書勤乃有.不勤腹空虛.欲知學之力.賢愚同一初.
由其不能學.所入遂異閭.兩家各生子.提孩巧相如.
少長聚嬉戲.不殊同隊魚.年至十二三.頭角稍相疏.
二十漸乖張.清溝映汙渠.三十骨骼成.乃一龍一豬.
飛黃騰踏去.不能顧蟾蜍.一為馬前卒.鞭背生蟲蛆.
一為公與相.潭潭府中居.問之何因爾.學與不學歟.
金璧雖重寶.費用難貯儲.學問藏之身.身在則有餘.
君子與小人.不系父母且.不見公與相.起身自犁鉏.
不見三公後.寒饑出無驢.文章豈不貴.經訓乃菑畬.
潢潦無根源.朝滿夕已除.人不通古今.馬牛而襟裾.
行身陷不義.況望多名譽.時秋積雨霽.新涼入郊墟.
燈火稍可親.簡編可卷舒.豈不旦夕念.為爾惜居諸.
恩義有相奪.作詩勸躊躇.
