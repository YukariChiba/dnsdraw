君不見書生鎸羌勒兵入.羌來薄城束縛急
蠟丸飛出辭大家.帳下健兒紛雨泣
鑿沙到石終無水.擾擾萬人如渴蟻
挽絙竊出兩將軍.敵箭隨來風掠耳
道傍神馬白雪毛.噤口不嘶深夜逃
忽聞漢語米脂下.黑霧壓城風怒號
脫身歸來對刀筆.短衣射虎朝朝出
自椎雜寶塗箭創.心折骨驚如昨日
穀城魯公天下雄.陰陵一跌兵力窮
檥舟不渡謝亭長.有何面目歸江東
將軍偶生名已弱.鐵花暗澀龍文鍔
縞帳肥芻酬馬恩.閒望旄頭向西落
