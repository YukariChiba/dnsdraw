欣欣雪齋叟.年少本孤寒
愁懷厄羈寓.兀坐起長嘆
慷慨念前世.聖門真可觀
鄒人息邪說.吏部回狂瀾
鈍金須砥礪.曲木待繩彈
幸哉得三男.父子聊自歡
爛舌不令閉.濡毫無使乾
高天揭懸象.絕嶂飛流湍
取捨狥三益.行藏推四端
鶯友新擇木.鵷雛初放官
言辭凜冰雪.節操森琅玕
神祇儻終祐.騫翥亦何難
