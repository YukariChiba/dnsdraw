去日不可再.來日焉可虛
直待百事足.漫把四大拘
黄河幾曾清.白髮莫旋烏
全福貴安然.真樂難强圖
朴直自許我.才能不如渠
已盟方寸心.免苦六尺軀
登臺值明時.擊壤容匹夫
輕車歷野寺.小船泛晴湖
金鯽池內觀.白猿洞前呼
孤山未學林.長堤且懷蘇
珍實不滿器.醇醪只携壺
更带兩耳鐺.旋煮四腮魚
意均飽暖適.迹或升沉殊
達人曠大觀.萬象歸一途
丹鼎鷄變化.佛性狗有無
快答此話頭.擬議計即疎
