至人喜曠達.所遇無形迹
非樂重其放.中心本純一
東晉尚書令.簡文用王述
論事匪卓越.動意皆真率
以此能過人.謝安亦降挹
微物器褊淺.舉趣半出匿
靜坐本無事.城府强扃鐍
終日如寒蟲.啾啾復唧唧
計校不滿毫.血盡死猶泣
疾趨赴冥囂.但如水就濕
竟老何能爲.紛然衆惡集
古先有至言.小人長戚戚
