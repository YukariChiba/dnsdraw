羸軀方伏枕.凍骨倍加綿
自覺脾爲約.醫言脈太玄
不禁腰痛楚.仍苦膝拘攣
搔抑方能定.扶持僅可前
縕袍藏被底.熾炭倚爐邊
衰謝誠宜爾.風寒實使然
迍邅雖有數.調護不無愆
初日憂難療.兼旬幸稍痊
是身無實相.何術保餘年
不死方成佛.長生乃是仙
闔棺寧再起.拔宅謾虛傳
力豈能加命.人終不勝天
災生雖或免.算盡必難延
只合情無滯.毋爲疾所纏
窮通皆任運.逆順但隨緣
南畝無千斛.西山有數椽
饑當量腹食.困則曲肱眠
此樂人知少.浮休永息肩
