南山小籜龍.離立身蒼蒼
舊任管城子.脫帽棲文房
詩書每誤身.或得敗塜殃
泠鳩稍知音.與致雛鳯凰
人云不如肉.笨伯豈我當
何如碎其身.織翠供文章
舒卷得自試.作配六尺床
主人冰玉潔.風味如潘郎
奉身無長物.却暑有奇方
空庭貯明月.皎皎夜未央
卧看河漢移.使我侵肌凉
床間老夫人.面冷如嚴霜
相與有瓜葛.未用或參商
孤高自可守.炎熱安得長
君看白羽扇.秋後徒悲傷
