君不見韓潮州.銀作飲醆誇工倕
鐫花鏤松太瑣碎.何言豪士亦爾爲
又不見六一翁.嘗吟鸚鵡紅螺詩
華堂一釂豈不樂.清歌勸酒須蛾眉
吾儕山人寧有此.競折圓荷爲飲器
細傾初作露珠圓.滿引忽驚雲液碎
鼻中寂寂聞妙香.舌本徐徐識真味
採蓮當殽花當妓.豈有登臨百金費
安得城西十頃塘.水光容裔暑風凉
時引碧筩如象鼻.仍看翠蓋立霓裳
