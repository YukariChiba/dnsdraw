化工轡六龍.風雷共推軌
談笑却冰雪.咄嗟辦桃李
紛紛西園英.轉眄即填委
獨餘四種梅.冰玉自標致
豈爭滕薛長.未與管晏比
微風挽寒條.草木競披靡
蠟梅異天質.芳香輩蘭芷
多葉美無度.勝韵洗貪鄙
紅梅拂曉粧.深淺自有體
單白亦閑淡.冷艷照流水
初如王謝郎.雍容各簪履
出處豈皆同.一一竟可喜
此花固不凡.俗眼自多瞇
栽培或一遇.得此輒遺彼
君家獨兼有.班壓萬紅紫
况當頓有前.朝暾媚窗几
我無筆五色.爲此了衆美
安得九轉丹.暫起來陽史
