雲頭山中石頭路.三年石上行三度
歲衣十疋飯兩盂.有底踉蹡走風雨
來得郁然無白鬚.鳴弲跨馬東南趨
夢回楚徼隔鴻雁.日落贛江思鯉魚
苔香草舍雲生處.青壁無梯鳥飛去
山根野店酒旗風.似我江南桃葉渡
渡頭翠浪吹長鯨.蘭舟欲渡不得停
蒼梧陳詞叫帝子.天高水闊心怦怦
邅余車兮遺余褋.倒卷緇塵入衣褶
山中春去不歸來.苦笋生孫蕨生葉
