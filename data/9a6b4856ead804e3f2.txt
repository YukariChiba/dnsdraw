有鐵莫妄鎔.鎔作俠士椎
有帛莫妄縫.縫作山人衣
君看天放翁.氣貌絕清羸
濩落七尺身.仁義充膚肌
無家救人窮.無田恤人饑
江湖三十秋.白頭轉嶇崎
餘情尚灑灑.不吐酸寒辭
事慕古豪傑.諸兒那得知
或云有仙骨.深中愈難窺
趫騰華佗戲.偃蹇梁鴻噫
世態貴反覆.口語瀾翻飛
夫子顧之笑.百觸不發機
寧當待溝壑.西山古誰悲
佩君珊瑚鈎.酌以玻璃巵
相知豈云無.去去勿復疑
