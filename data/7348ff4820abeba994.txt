蘭亭繭紙入昭陵.世間遺迹猶龍騰
顔公變法出新意.細筋入骨如秋鷹
徐家父子亦秀絕.字外出力中藏稜
嶧山傳刻典刑在.千載筆法留陽冰
杜陵評書貴瘦硬.此論未公吾不憑
短長肥瘦各有態.玉環飛燕誰敢憎
吳興太守真好古.購買斷缺揮縑繒
龜趺入座螭隠壁.空齋晝靜聞登登
奇蹤散出走吳越.勝事傳說誇友朋
書來乞詩要自寫.爲把栗尾書溪藤
後來視今猶視昔.過眼百世如風燈
他年劉郎憶賀監.還道同時須服膺
