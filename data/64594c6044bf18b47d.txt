廬岳東南秀.香花惠遠蹤.名齊松嶺峻.氣比沃州濃.
積岫連何處.幽崖越幾重.雙流湓隱隱.九派棹憧憧.
山限東西寺.林交旦暮鐘.半天傾瀑溜.數郡見爐峰.
岩並金繩道.潭分玉像容.江微匡俗路.日杲晉朝松.
棕徑新苞拆.梅籬故葉壅.嵐光生疊砌.霞焰發高墉.
窗籟虛聞狖.庭煙黑過龍.定僧仙嶠起.逋客虎溪逢.
濩落垂楊戶.荒涼種杏封.塔留紅舍利.池吐白芙蓉.
畫壁披雲見.禪衣對鶴縫.喧經泉滴瀝.沒履草豐茸.
翠竇欹攀乳.苔橋側杖筇.探奇盈夢想.搜峭滌心胸.
冥奧終難盡.登臨惜未從.上方薇蕨滿.歸去養乖慵.
