金風颯已起.還是招漁翁
攜酒天姥岑.自彈嶧陽桐
脫却登山履.赤脚翹青筇
泉聲掃殘暑.猨臂攀長松
翠微泛罇綠.苔蘚分煙紅
造化處術內.相對數壺空
醉眠嶺上草.不覺夜露濃
一夢到天曉.始覺一醉中
皎然夢中路.直到瀛洲東
初平把我臂.相與騎白龍
三留對上帝.玉樓十二重
上帝賜我酒.送我敲金鍾
寶閣香斂苒.琪樹寒玲瓏
動葉如笙篁.音律相怡融
珍重此一醉.百骸出天地
長如此夢魂.永謝名與利
