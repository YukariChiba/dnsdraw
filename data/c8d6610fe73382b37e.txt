金溪有金源.昔我未嘗造
因逢吳道士.言此山水好
金僧來自蜀.所至事幽討
地名適相符.結茅遂棲老
一朝入石塔.千載錮其寶
白雲何漫漫.流水亦浩浩
相傳石井頭.鞋跡猶可考
安知斯塔內.歲久骨應槁
龕燈長不滅.落葉風自掃
山僧具茗酌.言話頗知道
請題壁間詩.茲行殊草草
所欣得二趙.登覽散中抱
日午餉田家.壺觴共傾倒
素心愜清賞.恨不避喧早
偶尋幽侶出.徵逐非所好
歸途霜月下.譙鼓更漸報
明朝人事乖.相望不可到
