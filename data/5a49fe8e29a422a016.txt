韓幹畫馬名獨垂.冰紈數幅橫素絲
諸公賦詩邀我和.我如鈍椎逢利錐
區中纔容三萬里.正可騕褭一日馳
朝燕暮吳亦其亞.幸得夷路無縶羈
此間三馬皆國馬.瑰資逸態成崛奇
有如秋空見霜鶻.下睨衆禽俱伏雌
良工苦心爲遠到.天機要眇潛得之
區區駑駘浪自負.豈可醜骨包妍皮
李侯洒筆定超詣.尚有天驥君未知
宛王母寡今授首.汗血不敢藏貳師
