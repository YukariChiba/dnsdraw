鵝王牧羣鵝.濁世肯下遊
積水近天關.有時戲沈浮
老禪天人師.領畧傾九州
初開選佛場.坐斷諸峯頭
當時江東西.海納吞衆流
歲晚徙山麓.華堂跨龍樓
至今韋公碑.照曜蒼崖幽
陳迹記往昔.登臨縱冥搜
重來歲月疾.俯仰五十秋
撫事一太息.何從問人牛
惟餘拱把木.百尺環道周
成壞各有時.干戈今少休
空懷三宿戀.爲爾半日留
鐘聲遠送客.霧雨昏林休
