壯哉非羆亦非貙.目光夾鏡當坐隅
橫行妥尾不畏逐.顧盼欲去仍躊躇
卒然我見心爲動.熟視稍稍摩其鬚
固知畫者巧爲此.此物安肯來庭除
想當槃礴欲畫時.睥睨衆史如庸奴
神閑意定始一掃.功與造化論錙銖
悲風颯颯吹黄蘆.上有寒雀驚相呼
槎牙死樹鳴老烏.向之俛噣如哺雛
山牆野壁黄昏後.馮婦遥看亦下車
