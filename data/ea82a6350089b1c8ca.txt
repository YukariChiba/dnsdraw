蕭蕭獄曹掾.有堂名范公
歲月益已久.父老傳清風
維時狴牢下.枉直情畢通
太守異趣舍.挺然不回從
事事爭救之.粉屏記其終
殆公三年歸.字滿無所容
官小俸祿薄.家居率窮空
賣馬以自給.徒行氣彌充
後公在朝廷.搢紳伏其忠
三黜坐正諫.流離成老翁
我欲繪公像.置祠獄官中
公名塞天壤.文字未易工
不若揭以榜.因之曉愚蒙
後來仰高山.相與傳無窮
