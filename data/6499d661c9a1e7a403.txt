丈人居水南.未省價高索
平生丘壑事.長嘯天宇窄
舍傍五株柳.宛是陶家宅
舍南數畆園.似與人境隔
方須漉酒巾.漸喜扶老策
以兹不願仕.偶然似彭澤
青松手所種.撫之無愧色
都忘歲月徂.不受霜霰廹
是身等浮雲.術也可不擇
持此百年間.常恐中道畫
曠哉遺世情.遇我眼不白
問我來何時.胡爲久於客
我官亦易抛.行矣勿多責
方從倦飛鳥.望林整歸翮
