昨朝觀抵戲.千步廣場對
甲也烏獲徒.顧步熊虎態
乙也乘勢來.躑躅進復退
或有敗甲心.弦矢立其背
甲初奮左臂.一箭奮者廢
甲復舉右股.再射舉者墜
坐令乙取勝.或乃一笑快
因思中山趙.秦睨猶拾塊
何爲廉將軍.恥與相如會
不念國之存.以吾兩人在
一朝私仇破.兩虎共穴內
他年藺公薨.頗老仍見代
坑兵四十萬.大福遂不再
依然卞莊子.拱手視成敗
