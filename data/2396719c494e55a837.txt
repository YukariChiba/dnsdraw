植物之中竹難寫.故今雖畫無似者
蕭郎下筆獨逼真.丹青以來唯一人
人畫竹身肥擁腫.蕭畫莖瘦節節竦
人畫竹梢死羸垂.蕭畫枝活葉葉動
不根而生從意生.不筍而成由筆成
野塘水邊碕岸側.森森兩叢十五莖
嬋娟不失筠粉態.蕭颯盡得風煙情
舉頭忽看不似畫.低耳靜聽疑有聲
西叢七莖勁而健.省向天竺寺前石上見
東叢八莖疎且寒.憶曾湘妃廟裏雨中看
幽姿遠思少人別.與君相顧空長歎
蕭郎蕭郎老可惜.手顫眼昏頭雪色
自言便是絕筆時.從今此竹尤難得
