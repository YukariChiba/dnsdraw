江山雖有餘.亭榭苦難穩
登臨不得要.萬象各偃蹇
惜哉垂雲軒.此地得何晚
天公爭向背.詩眼巧增損
路窮朱欄出.山破石壁很
海門浸坤軸.湖尾抱雲巘
葱葱城郭麗.淡淡烟村遠
紛紛鳥鵲去.一一漁樵返
雄觀快新獲.微景收昔遁
道人真古人.嘯詠慕嵇阮
空齋卧蒲褐.芒屨每自捆
天憐詩人窮.乞與供詩本
我詩久不作.荒澀旋鋤墾
從君覓佳句.咀嚼廢朝飯
