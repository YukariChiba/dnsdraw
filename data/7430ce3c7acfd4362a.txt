春物已如許.放舟出横塘
扶橈漾淥漲.迨此白日長
草木有佳色.欣欣弄浮陽
幽禽靜相呼.乘和自翻翔
春風不着人.浩浩吹我裳
終年思煩促.於此興未央
捨舟得平地.陟彼萬仞崗
明霞堕山西.夜氣鬰已蒼
豈無從我遊.夾道鬚髯張
風來得好語.落落隨低昂
幽堂掃禪榻.静對燈燭光
身輕浴新出.境寂慮欲忘
虛窗忽含曉.睡起日照梁
羣山發春姿.秀碧澹以芳
晨光晞薄露.草樹滋幽香
徜徉尋昔遊.步屧循長廊
振衣一長嘯.寸目了八荒
上嗟百世基.竟坐一笑亡
當時館娃地.今作選佛場
乃知諸夢境.遁化豈有常
飄然詠歸歟.此適頃未嘗
重來會有興.肯使墮渺茫
旁人挽余言.借問身閑忙
吾方有公事.子去無相妨
