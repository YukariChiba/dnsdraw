人物盛東南.莫如吳郡陸
漢季逮唐來.班班聞史牘
門庭迭輝赫.龍虎爭馳逐
風流郁蘭桂.氣象鮮車服
魯望乃其裔.清標映宗族
文章及者鮮.意趣超然獨
寧從一瓢飲.不枉萬鍾祿
雲煙藹巾袖.星斗粲胸腹
來居笠澤旁.蕭蕭數間屋
廚中甑起塵.筆下珠盈斛
吟須僧舍題.醉就友人宿
醒將太玄解.臥把離騷讀
心惟近漁釣.跡亦混樵牧
韻高誰可聽.皮子往還熟
唱酬數百篇.名流必雌伏
業書類有道.不賦長沙鵩
晚泊松江上.遺圖見眉目
分明孤鶴姿.軒昂駭鷄騖
