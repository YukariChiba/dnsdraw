薄田五頃餘.纔足共王租
慈母八十四.髮白牙齒疎
服非帛不煖.半冬無褲襦
食非肉不飽.杯案惟一蔬
南陔孝子心.若何爲安居
方冬萬木折.北風裂人膚
凍死不敢言.長塗走崎嶇
二百里見我.寒荄求吹噓
顧我正憔悴.念子空勤劬
闕里有聖孫.佩服詩與書
孜孜行仁義.陰德及焦枯
三縣十萬人.其命絕而蘇
豈使八十老.旨甘不足歟
