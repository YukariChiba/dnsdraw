東屯大江北.百頃平若案.六月青稻多.千畦碧泉亂.
插秧適雲已.引溜加溉灌.更僕往方塘.決渠當斷岸.
公私各地著.浸潤無天旱.主守問家臣.分明見溪伴.
芊芊炯翠羽.剡剡生銀漢.鷗鳥鏡裏來.關山雲邊看.
秋菰成黑米.精鑿傳白粲.玉粒足晨炊.紅鮮任霞散.
終然添旅食.作苦期壯觀.遺穗及眾多.我倉戒滋蔓.
