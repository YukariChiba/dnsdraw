國家省闥吏.賞之皆與位.素來不知書.豈能精吏理.
大者或宰邑.小者皆尉史.愚者若混沌.毒者如雄虺.
傷哉堯舜民.肉袒受鞭棰.吾聞古聖王.天下無遺士.
朝廷及下邑.治者皆仁義.國家選賢良.定制兼拘忌.
所以用此徒.令之充祿仕.何不廣取人.何不廣曆試.
下位既賢哉.上位何如矣.胥徒賞以財.俊造悉為吏.
天下若不平.吾當甘棄市.
