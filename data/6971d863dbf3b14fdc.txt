渥洼異産超駛騠.逸態崷崪精權奇
軼埃蹶塊儻未免.欲駕鑾輅終難爲
迺知人家良子弟.亦或豪逸難羈縻
調柔折服就繩矩.他日致遠夫何疑
李侯灑落富清製.頃刻滿紙填珠璣
建堂教子意不淺.欲使行能無少虧
會須骨格早成就.不與凡足爭先馳
正如名駒已服習.使堪寶校金黄羈
周旋進退悉中節.追風逐電隨所施
朝燕暮越尋常事.還看弄影舞瑤池
