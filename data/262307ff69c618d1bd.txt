杜門憂患餘.戚戚常鮮歡
故人千里來.一笑解我顔
念昔寓沙陽.溪山鬱迴環
游從得良友.妙賞窮躋攀
别來幾何時.歲月驚飛翻
索居無與遊.衰病兩鬢斑
子充觀國賓.假道叩我關
草草具盤饌.把酒望西山
道舊訪陳跡.相對如夢間
顧子若鴻鵠.整翮正髙騫
軒然四海心.豈憚行路難
努力取殊第.自致青雲端
春風得意後.期子從兹還
