一蹴登從班.人胡謂公遲
建牙帥七閩.人胡爲公疑
公今第一流.志操古與期
兩州有遺愛.江西憺霜威
重來長道山.批敕兼瑣闈
一片憂國心.輾轉中夜思
正色抗危言.傳誦滿紳緌
造膝有啟沃.削藁知者誰
此心與天通.此意上所知
所以名愈尊.萬口同一詞
進用恐不速.小却成嘆咨
天語自昭然.更欲試望之
况彼三山重.謀帥皆衮衣
茲行豈細事.報政不待朞
登門恨最晚.臭味忘賤微
自慙空惜別.不解留孔戣
十連終歛惠.居中乃其宜
試問行道人.但知望公歸
