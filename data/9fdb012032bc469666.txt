香花懷道侶.巾舄立雙童.解印鴛鴻內.抽毫水石中.
履溫行燒地.衣赤動霞風.又似朝天去.諸僧不可同.
官辭中秘府.疏放野麋齊.偃仰青霄近.登臨白日低.
折腰窺乳竇.定足涉冰溪.染翰揮嵐翠.僧名幾處題.
暫收丹陛跡.獨往亂山居.入雪知人遠.眠雲覺俗虛.
足垂岩頂石.纓濯洞中渠.只見僧酬答.新歸絕壑書.
