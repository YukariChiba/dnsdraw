聖祖基長發.皇家慶遠覃
金輪常御極.銀榜夙占男
萸節辰遲五.蓂階莢度三
英姿同父祖.秀氣集輿堪
仁孝由天縱.溫文亦性涵
兩宮今並事.三善此誰慙
玉佩班昕肅.牙篦道日談
儉寧從節苦.正每斥言甘
甲觀蘭開殿.南陽菊映潭
名參周發誦.壽百古彭聃
政省叨峩弁.宮僚阻盍簪
賓筵應秩秩.鐘鼓夢韽韽
