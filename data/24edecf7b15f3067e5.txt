酌君以御府黄封之酒.泛君以江南白玉之巵
祝君以歲寒後凋之壽.頌君以鮐背難老之詞
十年聞名不相識.一日傾蓋無復疑
文如錦繡可貴重.行似金玉無瑕疵
詔書求賢意不淺.嚴徐賈馬爭推薦
大蟲老鼠本殊科.李耳韓非偶同傳
看君此舉不匆匆.白日青霄意氣中
上方未賜尚書履.烏府先騎御史驄
我當報罷歸可必.却向軍中弄刀筆
今朝判得一醉無.請辦黄封作生日
