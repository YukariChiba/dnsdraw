宿雲忽解駁.曉色明朝暾
高秋寓遠目.萬象秋毫分
羣峰雜遝來.突騎從横奔
驊騮獨驤首.迥出凢馬羣
嵩高實維嶽.羅列如兒孫
玉京與金闕.亭亭在雲巒
羣仙驂蒼虬.冠珮朝至尊
往者風露夕.妙奏聞清圓
名理以絃歌.異事父老傳
丹成已仙去.流脈在山根
至今茲山下.幽泉湛餘温
安得從浴沂.聊以濯我冠
一沐去塵土.再沐生羽翰
朝遊參安期.暮躅追羡門
振足八荒外.垂手青雲端
