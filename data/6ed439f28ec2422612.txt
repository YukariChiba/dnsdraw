天鑱海濱石.鬰若龜毛綠
信爲小仇池.氣象宛然足
連巖下空洞.鼎張彭亨腹
雙峰照清漣.春眉鏡中蹙
疑經女媧鍊.或入金華牧
鑪熏充雲氣.研滴當川瀆
尤物足移人.不必珠與玉
道旁初無異.漢將疑虎伏
支機亦何據.但出君平卜
奇礓入華林.傾都自追逐
我願作陳那.令吼震山谷
一拳既在夢.二駒空所欲
大士捨寶陀.仙人遺句曲
惟詩落人間.如傳置郵速
