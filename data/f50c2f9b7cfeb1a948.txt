東皇剖破勾芒腹.錦心繡腸香馥鬰
絳都風雨僝僽春.花魂無主自精神
黄鸝初喚柳開眼.海棠枝上春煙暖
放出一點兩點紅.牆頭紅腮微笑風
東原去後花無主.春工亦懶施機杼
亭前忽遇詩酒仙.花亦噴出些龍涎
風催雨趲花不辨.滿庭芬芳生爛熳
牡丹吐火花欲然.日將錦綉鋪苔氈
詩狂夢與花神飲.酒醉不與花神寢
酒闌令我憶東原.花木雖在人惻然
此詩終不爲花作.惆悵東原此丘壑
而今賞花不見人.但見蜂蝶飛閑亭
