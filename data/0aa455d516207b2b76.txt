宿緣在江海.世網如予何
西來庾公塵.已濯長淮波
十年淮海人.初見一麥禾
但欣爭訟少.未覺舟車多
秦郎忽過我.賦詩如卷阿
句法本黄子.二豪與揩磨
嗟我久離羣.逝將老西河
後生多名士.欲薦空悲歌
小范真可人.獨肯勤收羅
瘦馬識醁耳.枯桐得雲和
近聞館李生.病鶴借一柯
贈行苦說我.妙語慰蹉跎
西羌已解仇.烽火連朝那
坐籌付公等.吾將寄潛沱
