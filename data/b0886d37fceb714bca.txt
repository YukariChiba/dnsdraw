靈壁一峰天下奇.體勢雄偉身巍巍.巨靈怒拗天柱擲
平地蒼龍驤首尾.兩片黑雲腰夾之
聲如青銅色碧玉.秀潤四時嵐翠濕
乾坤所寶落世間.鬼神上訴天公泣
謂有非常人.致此非常物
可磨斫賊劍.可倚擊姦笏
可祝不老年.可比至剛德
自從突兀在眼前.溪山日夜生顔色
君不見杭州風流白使君.雅愛天竺雙雲根
又不見奇章公家太湖碧.高下品題分甲乙
二公名與石不磨.今到方巖有靈壁
我來欲作靈壁歌.擊石一唱三摩挲
秋風蕭蕭淮水波.中分南北橫干戈
胡塵埋沒漢山河.泗濱靈壁今如何
安得此石來巖阿.鬰然盤礴中原氣.對此令人感慨多
