雲窗避三伏.竹床橫一丈
退食急袒跣.病身聊偃仰
有夢元無夢.似想亦非想
滿堂變冥晦.寒陰起森爽
門外日如焚.屏間雪如掌
蕭然聳毛髮.皎若照襟幌
拔地排瑶松.倚天立銀嶂
遥見幽人廬.茅棟壓欲響
有客叩柴門.高軒隘村巷
剝啄久不聞.徙倚覺深悵
幽人寐政熟.何知有令長
誰作卧雪圖.我得洗炎瘴
