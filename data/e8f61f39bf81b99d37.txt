翰林門生兩蒼璧.似是天人人不識
學得黄初五字詩.不作人間萬錢食
晚向江頭看藥欄.花前一笑聊開顔
自言千載司玉局.尚記橋山分省宿
今朝玉乳打團龍.昨夜新詩刻紅燭
我識風流李元禮.人物流中有涇渭
平生漫刺不浪持.晚得龍門略相似
詩成袖手初相羊.便識從來錦作腸
夢回却誦矞雲句.彷彿官焙聞餘香
從今下客牛馬走.問字不妨時載酒
