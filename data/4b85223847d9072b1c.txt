泠泠接吾耳.塵爾非真精
大音寂無響.瓦礫如雷鳴
古今滯迷妄.溜溜塵所縈
落葉隨水去.顛風吹殘英
道人了本源.超然契無生
銷鎔天所假.浩蕩還空明
視聽非耳目.况復求音聲
竹木閟漁社.衡茅落初營
杖藜候晚收.曳履看春耕
無爲萬物逝.不言四時行
情塵泯絕處.大地皆䪫韺
淵明出醉語.能與此理并
見之偶一笑.呼兒署南榮
莫作如是觀.吾軒本無名
