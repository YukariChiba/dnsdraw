靈泉在天半.狂波不能侵
神蛟穴其中.渇虎不敢臨
隱照涵秋碧.泓然一勺深
游潤騰龍飛.散作三日霖
天造豈無意.神化安可尋
挹之如醍醐.盡得清涼心
聞之異絲竹.不含哀樂音
月好羣籟息.涓涓度前林
子晉罷雲笙.伯牙收玉琴
徘徊不擬去.復發滄浪吟
乃云堯湯歲.盈盈常若今
萬里江海源.千秋松桂陰
兹焉如有價.北斗量黄金
