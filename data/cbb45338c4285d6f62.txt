真宰之出.維天降才
既玉于成.勳名九垓
山川出雲.時雨必至
道之將行.公揭魁瑞
問學已正.淵源已充
險夷一塗.奚有于躬
紹熙季年.國勢𣕕杌
手扶重輪.公爲時出
屹若九鼎.不震不摇
公秉國成.端委以朝
拔茅斯征.苞桑斯戒
匪兕之時.乘否于泰
有棐至誠.雲開于衡
顧不能排.噂𠴲背憎
公能者天.豈曰臧氏
汗青萬年.則有公議
我昔齔齒.拜公江干
公顧而奇.信乎庭蘭
三十八年.始得遺帖
憂邊謹微.抑寓相業
字端而莊.德謙而光
于閒暇時.憲型四方
書藏在奩.百世如對
尚想公儀.灑掃進退
