日脚退前楹.崇堂豁明凈
縑緗出百函.翰墨睹三聖
舒張溢牆壁.燦爛累籤㡠
鸞龍交飛翻.金石避堅硬
毫無半分弱.大至袤丈勁
真行體兼精.篆籀法畢正
篇章入題寫.作者一何幸
偉哉天縱能.豈謂學成性
名山徧藏蓄.終古得輝映
墨客徒醉心.黄冠荷覃慶
嘗思八世主.覆燾足仁政
詩書所敷揚.乃獨蔑此命
將非史官略.紀敘非盡併
不然天日資.肯特記名姓
或應淳古治.不以餘藝競
膚淺難考評.隨羣但稱盛
