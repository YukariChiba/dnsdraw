欲下蒼凉日.全低黯霮天
飄颻投夜急.瑣碎得風儇
穢壤彌縫遍.枯荄點綴妍
繁英飛面旋.艷舞起翩躚
已壓穿林竹.還冰落澗泉
抵巇輕自肆.乘隙巧爭先
壅隔書郵斷.侵凌客履穿
恐傾貧巷屋.覺重溯溪船
唶有顔空姣.洵無質可鎸
包藏兼海岳.蒙蔽匝坤乾
枚叟招何晚.袁安卧正堅
會須逢見睍.萬里豁晴川
