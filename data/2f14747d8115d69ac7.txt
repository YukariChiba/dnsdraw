六百里巉巖.嵐光霽後添
經年吟未得.盡日看無厭
僧舍青當檻.人家翠滿簷
氣蒸丹水碧.脉潤紫芝甜
嶺礙翻雲鶻.峰遮落海蟾
澗深春有凍.影闊夏無炎
勢鬭嵩并華.名欺霍與灊
石危蹲虎脚.松老咤龍髯
曉榻便欹枕.晴樓懶下簾
未能棲岫幌.猶道佐彤襜
望久衣襟濕.登多屐齒粘
何當隨四皓.深隠避猜嫌
