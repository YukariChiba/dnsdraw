昨日之日嗟可憂.羣山積雨漫溪流
行人兩兩相負過.雖有橋梁如拍浮
南歸童僕皆賈勇.濶步豈顧川無舟
狂瀾更與人爭力.一跌性命甘長休
乘險徼幸乃無患.作客如此真何求
今日之日却優游.青天挂幕陰霾收
朝陽透射鳥烏樂.宿潦平帖蛟龍愁
新花芳草色鮮瑩.時而殷紅垂石榴
風景清曠亦可嘉.旅衣酸寒馬足羞
岡原漸高沮洳少.此行應快無遲留
