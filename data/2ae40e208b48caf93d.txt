上帝高居絳節朝.使君意氣凌青霄
君臣既與時濟會.一豁明主正鬰陶
伯仲之間見伊呂.臨江節士安足數
欲傾東海洗乾坤.世人那得知其故
諸君何以答昇平.濟世宜引賢俊人
鳳臆龍鬐未易識.不與八駿俱先鳴
回鞭却走見天子.光芒六合無泥滓
後漢今周喜再昌.丹青婉轉麒麟裏
天時人事日相催.抑塞磊落之奇才
攙搶熒惑不敢動.五雲多處是三台
春來準擬開懷久.稍待秋風涼冷後
夜騎天駟超天河.南極一星朝北斗
