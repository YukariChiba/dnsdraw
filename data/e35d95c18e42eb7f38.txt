古春年年在.閑綠搖暖雲.松香飛晚華.柳渚含日昏.
沙砌落紅滿.石泉生水芹.幽篁畫新粉.蛾綠橫曉門.
弱蕙不勝露.山秀愁空春.舞佩剪鸞翼.帳帶塗輕銀.
蘭桂吹濃香.菱藕長莘莘.看雨逢瑤姬.乘船值江君.
吹簫飲酒醉.結綬金絲裙.走天呵白鹿.游水鞭錦鱗.
密發虛鬟飛.膩頰凝花勻.團鬢分蛛巢.穠眉籠小唇.
弄蝶和輕妍.風光怯腰身.深幃金鴨冷.奩鏡幽鳳塵.
踏霧乘同歸.撼玉山上聞.
