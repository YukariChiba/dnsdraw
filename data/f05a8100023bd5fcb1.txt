三井久知名.暇日偶一訪
棟宇壞欲盡.基址尚閎壯
畫牆皆國工.烟雲儼天仗
旌旄亞戈戟.佩玉雜弓䩨
太古實傑作.筆落九天上
吳生名擅世.睥睨未肻讓
規模遠有考.意象豪不放
最奇老癯仙.骨立神愈王
石恪雖少怪.用筆亦跌宕
兩姝淡蛾眉.非復火食狀
塵埃久侵蝕.風雨無蓋障
好事未易逢.寜能久亡恙
雍洛劫火餘.妙迹盡凋喪
斯遊恐難繼.佇立增悄愴
