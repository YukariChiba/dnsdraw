二疏事漢時.迹寓心已去
許侯何足道.寧識此高趣
可憐魏丞相.免冠謝陋舉
中興多名臣.有道獨兩傅
世途方轂擊.誰肯行此路
是身如委蛻.未蛻何所顧
已蛻則兩忘.身後誰毀譽
所以遺子孫.買田豈先務
我嘗游東海.所歷若有素
神交久從君.屢夢今乃悟
淵明作詩意.妙想非俗慮
庶幾二大夫.見微而知著
