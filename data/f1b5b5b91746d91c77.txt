漢家恢儒成治功.獨與三代同高風
當時經術傳家者.大小夏侯名譽崇
鄴都雄圖方鼎峙.英俊乘時盡風靡
坐使當途基業成.才如伏波能有幾
公家先世不乏人.詩書韜略傳清芬
文取賢科武分閫.爽氣英姿今尚存
前人清白今人繼.方得家聲終不墜
脩身大要在養心.公以自名深有意
世人但知縱多欲.盈壑填溪不知足
盡取豪華供目前.幾人更戒前車覆
如公此意具真識.不似世人長荆棘
寸田盡著子孫耕.會見慶餘由善積
