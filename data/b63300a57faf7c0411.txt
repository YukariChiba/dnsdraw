青山在屋上.流水在屋下
中有五畝園.花竹秀而野
花香襲杖屨.竹色侵杯斝
樽酒樂餘春.棋局消長夏
洛陽古多士.風俗猶爾雅
先生卧不出.冠蓋傾洛社
雖云與衆樂.中有獨樂者
才全德不形.所貴知我寡
先生獨何事.四海望陶冶
兒童誦君實.走卒知司馬
持此欲安歸.造物不我捨
名聲逐吾輩.此病天所赭
撫掌笑先生.年來效瘖啞
