嶰管飛葭方孟籥.青女仍前行夜惡
連日東風料峭寒.黄鸝聲斷梅花落
客來武夷訪靈蹤.八字洞門無鎖鑰
溪頭昨夜添新雨.桃片滿溪紅灼灼
蒼苔滿地空綠勻.芳草無言烟漠漠
搗藥聲乾丹井寒.虹橋一斷收霞幕
千古松風學鳳笙.向晚清客滿林壑
山光不動舊松竹.洞中慘慘悲猿鶴
機巖學館空無人.紫領丹丘久蕭索
霧暗平林虎長嘯.碧潭生花老龍躍
峭崖飛鳥不敢過.萬丈蒼瓊真峻削
山中金蟾不可尋.石邊且取黄芝嚼
我生逍遥事落魄.泉石烟霞得真樂
身披綠麻戴青蒻.橫擔碧藜躡芒屩
只愛山林厭城郭.却厭膏粱愛藜藿
冷眠石上入華胥.夢見太虛無斧鑿
朅來洞中未半餉.轉盼又覺經旬朔
今朝雲頭雨收脚.欲歸又被溪山縛
欲作此地三間茅.朝餐紅霞暮飲瀑
已有神仙分定緣.定知道外無乾坤
只愁天上多官府.九轉丹成未敢吞
