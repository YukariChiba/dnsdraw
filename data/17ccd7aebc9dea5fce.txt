山林忍長饑.君門不易入
今時行路難.自古志士泣
范生岷峨秀.學古名字立
流沙萬里駒.未恨晚羈縶
一命吏甌越.扁舟去鄉邑
文學亦備員.海禺更卑濕
揚帆下三峽.南斗安可挹
問津頗浩蕩.蹈險實蹇澀
吾聞養賢俊.不但糠籺給
乃知黄金臺.始隗衆士集
送行勿惆悵.人壽期七十
古來功名士.白髮亦可及
因君謝張老.青紫未易拾
且當黄鵠舉.不爾玄蛇蟄
