利欲薰心.隨人翕張
國好駿馬.盡爲王良
不有德人.俗無津梁
德人天遊.秋月寒江
映徹萬物.玲瓏八窗
于愛欲泥.如蓮生塘
處水超然.出泥而香
孔竅穿穴.明冰其相
維乃根華.其本含光
大雅次翁.用心不忘
日問月學.旅人念鄉
能如斯蓮.汔可小康
在俗行李.密密堂堂
觀物慈哀.涖民愛莊
成功萬年.付之面牆
草衣石質.與世低昂
