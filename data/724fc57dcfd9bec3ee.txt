我謫庾嶺下.年年餉焦坑
味雖輕且嫩.越宿苦還生
分甘嘗此品.敢望建溪烹
勾公道義重.不與炎凉并
持節漕七閩.風采照百城
冤苦盡昭雪.草木亦欣榮
得新未肯嘗.包封寄柴荆
罪罟敢當此.自碾供百靈
捧杯啜其餘.雲腴徹頂清
爽氣生几席.清飚起檐楹
頓覺凡骨蛻.疑在白玉京
整冠朝金闕.鳴佩謁東皇
須臾還舊觀.坐見百慮平
