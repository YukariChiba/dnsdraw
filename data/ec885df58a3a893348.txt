神地出淵泉.商羊向天舞
電火燒黑空.雷車震金鼓
大塊噫風吹黄沙.黄沙須臾化爲霧
此時陰氣一何盛.蚓噓雲兮鬼嘯雨
雨繩繩兮雲蒸蒸.天慘慘兮朝復莫
嗟爾長淮之民.何生而苦
方饉而饑.方疫而愈
乃有此患.普及於汝
地湧水泉.天降淫雨
浩浩之勢.包山逾阜
汝居無廬.汝耕無土
汝口嗷嗷.其誰安訴
吾聞堯水凡九年.民雖昏墊不失所
願我君王發德音.一變悲號作歌舞
