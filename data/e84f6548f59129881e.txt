客從中州來.有旨謫嶺外
道由長沙郡.行李極狼狽
地主惡遷客.不許宿闤闠
馳逐使之出.威勢如下礌
我嗟伏蒲君.力小忠謇大
一言犯雷霆.萬里竄江海
方當困羈旅.復爾招咎悔
誰爲守者謀.義理亦甚昧
人道異邪正.天時分否泰
外物慎取舍.中扄權利善
小人衒迎合.君子恥附會
如何鄙流放.輒欲登善最
所持況輕貨.安可遷重賄
惡名被諸身.巨衾不可蓋
羞色睟於面.洪水安能靧
嘗聞賢人生.希闊須異代
聲華無今昔.趣尚一進退
李唐距聖宋.乃有二徐晦
