古悲歌.淚如血.渡河無船氣欲絕
古非歌.淚如泉.河激湯湯聲徹天
峨舸大艑載琛貝.錦纜迷樓催管弦
人生苦樂不相等.風波血刃蛟流涎
神虺九首能三足.巨鼇觸怒群帝遷
縱有扁舟竟何往.乘桴意在滄洲上
祇緣轍朽無人知.入海居夷每惆悵
三間破屋名橫舟.三呼不答江水流
一帆徑渡溯天去.不繫斜陽古渡頭
