虬髯起兮龍翔.耀兵威兮八方
法羽林兮嚴禁衛.握鈎陳兮掃欃槍
視諸將兮噲等伍.咨舊臣兮忠且武
聳萬目兮矩矱.衛九重兮心膂
維東南兮都會.辱吾王兮鎮撫
暢威惠兮千載.隤福祥兮茲土
瞻衮服兮煌煌.薦蕙肴兮葵觴
匪震懾兮羅池.亶愛思兮桐鄉
王之澤兮流後裔.更累葉兮奮忠義
孰旌表兮陪廟祀.顯一門厲斯世
