閔旱意不樂.駕言遊近坰
田父紛在野.祭酺方乞靈
借問何以然.東臯産蝗螟
主張有神物.薄禮羞微馨
神歆庶災熄.敢愛酒滿瓴
導我試往觀.戢戢初插翎
剪穗齊若刀.抱稈牢如釘
異哉天壤間.孕此妖孽形
羣族既蕃衍.氣類屯臊腥
仲尼所不堪.紀異垂麟經
畀火見周雅.捕瘞聞唐庭
人力自足勝.何須詰冥冥
聰明實依人.正直神所聽
區區觴豆間.厥德安足銘
誰能起雲師.霈雨驅疾霆
一洗羽孽息.寥落如晨星
