吾愛道交論.為高貴世名.昔稱柴桑令.今聞豆盧生.
彼生清淮氣.獨鐘文中彩.近作公宴詩.如逢何柳在.
吾用古人耳.采君四坐珍.賢士勝朝暉.溫溫無冬春.
朝暉爍我肌.賢士清我神.微爾與雲鵠.幽懷何由申.
別來秋風至.獨坐楚山碧.高月當清冥.禪心正寂曆.
增波徒相駭.人遠情不隔.有書遺瓊什.以代貂襜褕.
風教淩越絕.聲名掩吳趨.懸璧安可酬.徙倚還踟躕.
