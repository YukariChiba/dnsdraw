季冬兩十雞鳴初.僚吏府造如雲趨
綉軸捧星香擁爐.共慶此日生真儒
玉堂金印守此都.今日爲城鎮匈奴
坐安天下猶覆盂.祝公之壽宜何如
欲祝公如九臯鶴.鶴頸雖長畏繒繳
欲祝公如千歲龜.清江作使身亦危
又祝公如松與柏.樵斧焉知歲寒色
剛莫剛兮赤山鐵.鐵作干將有時缺
堅莫堅兮泰山石.溜滴波穿有時泐
不若祝公如太虛.包含千古無時無
任馳玉兔飛金烏.暑往寒來速又徐
髪常如漆齒常固.太虛不老君與俱
