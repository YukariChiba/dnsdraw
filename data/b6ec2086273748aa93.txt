衡嶽千仞起.祝融一峰高
群山畏突兀.奔走如曹逃
我來雪月中.歷覽快所遭
捫天滑青壁.俯壑崩銀濤
所恨無十犗.一掣了六鼇
遄歸青蓮宮.坐對白玉毫
重閣一徙倚.霜風利如刀
平生山水心.真作貨食饕
明朝更清澈.再往豈憚勞
中宵撫世故.劇如千蝟毛
嬉遊亦何益.歲月今滔滔
起望東北雲.茫然首空搔
