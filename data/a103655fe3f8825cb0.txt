陂迥山空谿水淺.騎牛信牛行自遠
大翁織笠六銖輕.阿母理衣簑直軟
短笛叫雲無曲終.年年但見巖花紅
何者爲榮何等辱.牛飽歸來睡亦足
識字無多浪得官.出門車折舟風瀾
當時牧牛無許事.初信人間行路難
羅生邂逅孤城角.細數直推期命薄
五福無有六極全.四字干頭三字惡
逆知大似他心通.元辰空亡那免窮
壬癸是非終可畏.收拾人情稱晚貴
我家幸有石田在.夢裏歸耕心未改
季咸再見應茫然.壺子而今藏九淵
