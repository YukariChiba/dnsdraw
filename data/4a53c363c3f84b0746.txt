一泊沙來一泊去.一重浪滅一重生.
相攪相淘無歇日.會交山海一時平.
白浪茫茫與海連.平沙浩浩四無邊.
暮去朝來淘不住.遂令東海變桑田.
青草湖中萬里程.黃梅雨裏一人行.
愁見灘頭夜泊處.風翻暗浪打船聲.
借問江湖與海水.何似君情與妾心.
相恨不如潮有信.相思始覺海非深.
海底飛塵終有日.山頭化石豈無時.
誰道小郎拋小婦.船頭一去沒回期.
隨波逐浪到天涯.遷客生還有幾家.
卻到帝鄉重富貴.請君莫忘浪淘沙.
