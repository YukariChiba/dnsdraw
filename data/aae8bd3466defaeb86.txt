閩山到漳窮.地與南越錯
山川鬰霧毒.瘴癘春冬作
荒茅篁竹閒.蔽虧有城郭
居人特鮮少.市井宜蕭索
野花開無時.蠻酒持可酌
窮年不值客.誰與分杯杓
朝廷尚賢俊.磊砢充臺閣
君能喜節行.文藝又該博
超然萬里去.識者爲不樂
予聞君子居.自可救民瘼
苟能禦外物.得地無美惡
似聞最南方.北客今勿藥
林麓換風氣.獸蛇凋毒蠚
如漳猶近州.氣冷又銷鑠
珍足海物味.其厚不爲薄
章舉馬甲柱.固已輕羊酪
蕉黄荔子丹.又勝楂梨酢
逢衣比多士.往往在丘壑
從容與笑語.豈不慰寂寞
太守好觴咏.嘉賓應在幕
想即有新詩.流傳至京洛
