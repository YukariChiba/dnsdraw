龍山古化城.浮屠峙其巔
開殿生妙香.金碧森貝筵
應真儼若生.倒飛青金蓮
頭陀紺林叢.導我丹梯緣
初猶藉佛日.閟境鯈已玄
回頭失誰何.叫嘯衣相牽
且復忍須臾.當見快意天
嬌兒詫先登.網戶相鈎連
炯若蟻在珠.九曲隨盤旋
爛爛滄海開.落落雲氣懸
羣峰可俯拾.背閲黄鵠騫
奇觀興懦夫.便欲凌飛仙
絕頂按坤維.始見南紀偏
神京渺何許.王氣須停躔
舟車集百蠻.島嶼通人烟
一爲帝王州.氣壓三大千
罡風灑毛髪.鐸語空蟬聯
紅紅杏園花.愧乏慈恩篇
