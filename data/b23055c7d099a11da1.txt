上嗣位六載.吾宗刺桐川
余來拜旌戟.詔下之明年
是時春三月.繞郭花蟬聯
嵐盤百萬髻.上插黄金鈿
授以道士館.置榻於東偏
滿院聲碧樹.空堂形老仙
本性樂凝澹.及來更慕玄
焚香禮真像.盥手披靈編
新定山角角.烏龍獨巉然
除非浄晴日.不見蒼崖連
上有拏雲峰.下有噴壑泉
泉分數十派.落處皆琤潺
寒聲入爛醉.聒破西窗眠
支筇起獨尋.只在牆東邊
呼僮具畚鍤.立鑿莓苔穿
灇淙一派墮.練带橫斜牽
亂石拋落落.寒流響濺濺
狂奴七里瀨.縮到疏楹前
跳光潑半散.涌沫飛漩圓
勢束三峽拄.瀉危孤磴懸
會聞瑶池溜.亦灌朱草田
鳬伯弄翠蕊.鸞雛舞丹煙
凌風捩桂舵.隔霧馳犀船
况當玄元家.嘗著道德篇
上善可比水.斯文參五千
精靈若在此.肯惡微波傳
不擬爭滴瀝.還應會淪漣
出門後飛箭.合勢浮青天
必有學真子.鹿冠秋鶴顔
如龍輔余志.日使疏其源
