吾生前輩後.不及識諸公
每讀諸公集.想見其音容
聖俞仁廟時.歐公最相知
春風一杯酒.夜坐數章詩
雍容長者風.忠厚君子辭
格律從正始.句法自爐錘
衮衮鳴山泉.款款語親闈
試一涉其流.超然忘百憂
後輩亦有作.豈曰不冥搜
雕琢傷正氣.磔裂無全牛
堙鬰暗大理.矜夸墮輕浮
所以聖俞詩.把玩不能休
死者如可作.吾其與之遊
