揚雄詞賦舉天聞.萬里油幢照塞雲.
僕射峰西幾千騎.一時迎著漢將軍.
旌旗杳杳雁蕭蕭.春盡窮沙雪未消.
料得堅昆受宣後.始知公主已歸朝.
雖言窮北海雲中.屬國當時事不同.
九姓如今盡臣妾.歸期那肯待秋風.
牢山望斷絕塵氛.灩灩河西拂地雲.
誰見魯儒持漢節.玉關降盡可汗軍.
山川險易接胡塵.秦漢圖來或未真.
自此盡知邊塞事.河湟更欲托何人.
秦皇無策建長城.劉氏仍窮北路兵.
若遇單于舊牙帳.卻應傷歎漢公卿.
