香嚴參鼻觀.可受郢人斤
誰能論許事.且炷松爐薫
借此沈水力.侑我棐几文
小閣亦窈窕.青烟散敷紛
與人共婆娑.此意良殷勤
恨無博山賦.可寫蜀錦紋
老人住江東.來作江西雲
江湖渺歸思.先弟無餘芬
焚香此幽事.此外何所欣
如人嗜昌歜.豈復思羶葷
令君出新語.種學窺多聞
但恐燕寢句.頗慚韋使君
更當宿殘火.薄霧看氤氳
