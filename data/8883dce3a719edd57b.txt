漢江南北何縈紆.千山萬山肩相扶
中間偉然一丈夫.峴山之楚鹿門蘇
我行一舍到蘇嶺.憶與許子同奔趨
楚山只在城南隅.一月不到何其迂
遠求白傅近舍湜.人情未怪瑟與竽
梯飈自到絕徑處.使君定是昌黎徒
想當伐山開道時.野鳥驚去窮猿呼
獨携千古兩耆舊.卧龍鳳雛與之俱
下看海內無所見.淚落漢水心長吁
我雖不得從公輿.誦公之詩讀公書
掛之高堂心目舒.便是居士遊山圖
