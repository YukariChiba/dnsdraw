鬰鬰河堤綠樹平.送君困得到東城
落花已盡鸎猶囀.垂柳初長蟬欲鳴
去年送客亦曾到.正值楊花亂芳草
人心不復故時歡.景物自隨時節好
感今懷昔復傷離.一別相逢知幾時
莫辭今日一罇酒.明日思君難重持
東吳山水天下秀.羨君輕舟片帆逗
江城月下夜聞歌.淮浦山前朝放溜
樂哉此行時未晚.萬壑千巖不知遠
可憐病客厭京塵.寂寞淹留已再春
扁舟待得東南下.猶更河橋送幾人
