淒淒還切切.戍客多離別.何處最傷心.關山見秋月.
關月竟如何.由來遠近過.始經玄菟塞.終繞白狼河.
忽憶秦樓婦.流光應共有.已得並蛾眉.還知攬纖手.
去歲照同行.比翼複連形.今宵照獨立.顧影自煢煢.
餘暉慚西落.夜夜看如昨.借問映旌旗.何如鑒帷幕.
拂曉朔風悲.蓬驚雁不飛.幾時征戍罷.還向月中歸.
