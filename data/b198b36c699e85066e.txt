捉月仙人不到處.騎鵠凌風高着步
巃嵷翠壁插天開.天上飛來素濤怒
玻瓈琢出蓮花漏.激電吸蜍高下注
布帆危掛八節灘.飽風吹上龍門路
冰絲細織無幅綃.雪花亂卷有聲絮
蔚然而龍鏘然韶.大者如珠小者霧
解衣盤礴踞虎豹.遥送空濛濕巾屨
金鋪玉戶蔡家姝.拍手招人笑相顧
麻姑老矣不解事.指點五雲推使去
