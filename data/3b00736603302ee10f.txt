悠悠荒路間.能使客心惻
千里無居人.茫茫但蓁棘
東西失蹊徑.南北迷阡陌
室廬盡空虛.墳壟皆發掘
日行畏虎狼.夜卧憂盜賊
今日狐兔場.當年帝王國
興亡故常理.何爲至斯極
淚下如流泉.潸潸自沾臆
否泰恒相代.乘時聖明出
垂衣成至治.天下定于一
四夷奉琛贄.萬國尊王室
禮樂復興行.流離再安集
鷄犬聲相聞.田疇富黍稷
徵以鴻鴈詩.於焉在中澤
