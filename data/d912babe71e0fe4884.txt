蜀山瘦碧玉.蜀土膏黄金
寒谿漱其間.演漾清且深
工人剪穉麻.擣之白石砧
就溪漚爲紙.瑩若裁璆琳
風日常清和.小無塵滓侵
時逐賈舟來.萬里巴江潯
王城壓汴流.英俊萃如林
雄文溢箱篋.爭買傾奇琛
夫君乃冠冕.辭氣高千尋
十載爲舉首.於今猶陸沉
嗟我蓄此紙.才藻不足任
願以寫君詩.益爲人所欽
縞带豈多物.足明同好心
黄鐘聲如雷.豈病無知音
請以此爲質.佗年神所臨
華軒策駟馬.慎勿忘遺簪
