有錢莫買金.多買江東紙
江東紙白如春雲.獨君詩華宜相親
綴連卷大十牛腹.要盡寄我無寄人
我將携之東.脚踏海水洗齒唇
轉來清澈飲百斛.蕩滌腸肺無纖塵
嘗聞泰山髙.髙處天爲鄰
借如無梯不得上.亦欲大叫呼天神
鋪陳君所詩.噪口雷鼓震
世多俗耳固莫告.當冀上帝依稀聞
正聲定不感凡類.舞躍百鳳千龍麟
安能學俗兒.一卷不復呻
天公聞否尚未快.安得纖翼穿秋旻
