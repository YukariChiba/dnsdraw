西南有佳士.岷峨秀匈中
標高語更妙.寫出岷峨容
青天道路難.冥冥慕蜚鴻
翩然下人間.海闊洪濤舂
尋幽入禹穴.杖屨誰相從
萬卷蟠腹笥.一榻眠禪叢
時來訪予語.自愧賢非戎
世態冷處薄.交情淡中濃
去歲鑑湖別.分甘老巖松
行藏果誰使.離合情無窮
田園有深約.耘耔當自充
異時甌蜀間.林下見兩翁
