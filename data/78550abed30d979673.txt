古史散左右.詩書置後前
豈殊蠹書蟲.生死文字間
古道自愚憃.古言自包纏
當今固殊古.誰與爲欣歡
獨攜無言子.共升崑崙顛
長風飄襟裾.遂起飛高圓
下視禹九州.一塵集豪端
遨嬉未云幾.下已億萬年
向者夸奪子.萬墳厭其巔
惜哉抱所見.白黑未及分
慷慨爲悲咤.淚如九河飜
指摘相告語.雖還今誰親
翩然下大荒.被髮騎騏驎
