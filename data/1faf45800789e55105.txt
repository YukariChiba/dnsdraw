莫隱深山去.君應到自嫌.齒傷朝水冷.貌苦夜霜嚴.
漁去風生浦.樵歸雪滿岩.不如來飲酒.相對醉厭厭.
莫作農夫去.君應見自愁.迎春犁瘦地.趁晚喂羸牛.
數被官加稅.稀逢歲有秋.不如來飲酒.酒伴醉悠悠.
莫作商人去.恓惶君未諳.雪霜行塞北.風水宿江南.
藏鏹百千萬.沉舟十二三.不如來飲酒.仰面醉酣酣.
莫事長征去.辛勤難具論.何曾畫麟閣.只是老轅門.
蟣虱衣中物.刀槍面上痕.不如來飲酒.合眼醉昏昏.
莫學長生去.仙方誤殺君.那將薤上露.擬待鶴邊雲.
矻矻皆燒藥.累累盡作墳.不如來飲酒.閑坐醉醺醺.
莫上青雲去.青雲足愛憎.自賢誇智慧.相糾鬥功能.
魚爛緣吞餌.蛾焦為撲燈.不如來飲酒.任性醉騰騰.
莫入紅塵去.令人心力勞.相爭兩蝸角.所得一牛毛.
且滅嗔中火.休磨笑裏刀.不如來飲酒.穩臥醉陶陶.
