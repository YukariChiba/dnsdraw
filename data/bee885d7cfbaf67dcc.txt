耿夫子.聞懸車
齒清髮紺殊未老.璨璨滿腹懷明珠
恥隨黄雀啄官粟.矯翼直與冥鴻俱
東城之下.言還舊廬
田有秫稻.池有嘉魚
林有美木.圃有青蔬
笑傲樽俎.俯仰琴書
與其折腰以羣辱.孰若潔身而自娛
予將蹴滔天之高浪.跨横海之長鯨
攬午夜之明月.邀逸駕于赤城
酌王母之瓊液.獻商皓之玉觥
於是揮手景駐.長嘯風生
投冠纓于下土.化鱗鬣于北溟也
