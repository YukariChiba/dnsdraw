道本于身.真積乃全
貫以一誠.雖人實天
元祐之初.帝賚良弼
匪康其躬.爲民而出
龍起于洛.雲興于嵩
有澤其膏.四海之豐
方其未驤.一念下土
九關雖扃.編此守虎
及其既用.草偃維風
群賢鱗差.滃然而從
天以誠開.民以誠格
混融流通.何索何獲
有崇南山.太平之基
巖巖具瞻.維公宜之
平生不欺.涵泳浹洽
心畫之作.爲天下法
取人以直.持己以謙
豈徒幅箋.二德之兼
榮光屬天.公書在櫝
有德有言.溫其如玉
