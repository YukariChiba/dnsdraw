八月梨棗紅.繞牆風自落
江南風雨餘.未覺衣衾薄
壁蟲憂寒來.催婦織衣著
荒畦杞菊花.猶用充羹臛
連日無酒飲.令人風味惡
頗似揚子雲.家貧官落魄
忽聞輶軒書.澀讀勞輔齶
虛堂漏刻間.九土可領略
願多載酒人.喜我識字博
設心更自笑.欲過屠門嚼
往時抱經綸.待價一丘壑
卜師非熊羆.夢相解靡索
所欲吾未奢.儻使耕可穫
今年美牟麥.厨饌豐餠飥
摩挲腹中書.安知非糟粕
