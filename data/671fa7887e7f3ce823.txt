炯炯明珠照雙璧.當年三老蘇程石
里人下道避鳩杖.刺史迎門倒鳬舄
我時與子皆兒童.狂走從人覓梨栗
健如黄犢不可恃.隙過白駒那暇惜
醴泉寺古垂橘柚.石頭山高暗松櫟
諸孫相逢萬里外.一笑未解千憂集
子方得郡古山陽.老手生風謝刀筆
我正含毫紫微閣.病眼昏花困書檄
莫教印綬繫餘年.去掃墳墓當有日
功成頭白早歸來.共藉梨花作寒食
