女生願有家.名妾以不聘
田里亦慕君.又惡不由正
欲行不問塗.已破寧顧甑
耕蠶無一廛.庖井要三徑
還家憂患餘.挽鬚兒女競
十年寧有此.一寒可無命
平生晁夫子.得士公室慶
稍無車馬音.復作賓客請
論文到韓李.念舊說蘇鄭
長年斷消息.獨語誰和應
此生恩未報.他日目不瞑
歸卧無好懷.扣門有佳聽
詩來雪霜後.更覺天宇浄
少好老未工.持刃授子柄
