南都逢故人.共此一樽淥
初來柳吹絮.再見風脫木
我老歡意微.頭垂腰背曲
羨子方少年.健馬走平陸
狂歌手自拊.醉倒頭相觸
人生比一瞬.世網張萬目
但取食場鷄.豈掛雲飛鵠
彭城久相遲.官舍虛東屋
重陽試新釀.謂子當不速
胡爲聽婦言.婉孌自相逐
我舟得愁霖.牽挽脫坑谷
風霜作初寒.病體欲生粟
解子腰下龜.換酒不須贖
照碧凝清光.相將飲萸菊
