鐘山抱金陵.霸氣昔騰發.天開帝王居.海色照宮闕.
群峰如逐鹿.奔走相馳突.江水九道來.雲端遙明沒.
時遷大運去.龍虎勢休歇.我來屬天清.登覽窮楚越.
吾宗挺禪伯.特秀鸞鳳骨.眾星羅青天.明者獨有月.
冥居順生理.草木不剪伐.煙窗引薔薇.石壁老野蕨.
吳風謝安屐.白足傲履襪.幾宿一下山.蕭然忘幹謁.
談經演金偈.降鶴舞海雪.時聞天香來.了與世事絕.
佳游不可得.春風惜遠別.賦詩留岩屏.千載庶不滅.
