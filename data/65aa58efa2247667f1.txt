浙東十載歌豐登.去年水旱俄相乘
吾州何幸得一熟.四野絕聞愁歎聲
田疇二月土膏動.樹頭布穀爭飛鳴
田家飽食苦無事.雨後一犁方對耕
敢意使君親勸率.千騎曉作田間行
老農感激前致語.使君不用憂西成
臘中昨已見三白.今日還逢甲子晴
年豐穀賤定可卜.倉箱會見如坻京
但願使君對春色.莫負花前雙玉瓶
人生適意未易得.况復時節遭昇平
要須拚與賓客醉.無使旁人笑獨醒
