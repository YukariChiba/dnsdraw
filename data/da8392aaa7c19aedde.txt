新植蒼筤竹.欣欣若感知
日陰紛展蓋.風韵巧吹篪
幸對人瀟灑.兼依地坦夷
二年官此者.一日可忘之
抱節疏仍密.交柯挺復欹
藂生相友善.特立甚矜持
長處苔微破.看來露亦披
鳳姿聊側翅.蛇變但存皮
莫作恂兵伐.留爲介杖騎
雪霜饒欲冒.雨露已先滋
初見猶齊架.俄驚漸出籬
中虛緣物性.外勁是天姿
比畝雖云少.成林亦未遲
廟丘當見採.栝羽豈勞施
鵲尾冠須製.鵷雛食可期
拂雲思柏悅.盈畹笑蘭衰
任土前書貴.名園此地宜
縱難聽嶰管.肯學唱巴枝
既許親齋几.寧辭局甃墀
更煩勤愛護.有用在他時
