北風吹海波.寒氣已慘栗
歲功方告成.上計倉廩實
大府督先期.列城群彥集
公來親奉辭.王事有遠役
入登和鈞堂.諮諏侍前席
力陳功利源.首先二三策
民實吾同胞.苛痛體均一
商賈趁懋遷.負販致其力
上以奉王供.下以和民食
嗟余忝命吏.三載貳下邑
適丁歲屢艱.課計虛所入
使車勤遠人.問俗考肥瘠
念茲災疹餘.推額減其籍
寒者煦之溫.饑者哺之粒
嚮非大府嚴.雲雨手轉劇
公歸被顧問.爲我對以臆
倘能出泥澤.窮困非所惜
相期在歲寒.梅邊問消息
