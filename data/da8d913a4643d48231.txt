理髮千梳浄.風晞勝湯沐
閉息萬竅通.霧散名乾浴
頹然語默喪.靜見天地復
時令具薪水.漫欲濯腰腹
陶匠不可求.盆斛何由足
老雞卧糞土.振羽雙瞑目
倦馬𩥇風沙.奮鬣一噴玉
垢浄各殊性.快愜聊自沃
雲母透蜀紗.琉璃瑩蘄竹
稍能夢中覺.漸使生處熟
楞嚴在牀頭.妙偈時仰讀
返流歸照性.獨立遺所矚
未知仰山禪.已就季主卜
安心會自得.助長毋相督
