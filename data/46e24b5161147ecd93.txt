高堂巖巖面勢尊.洞見萬井開重門
元戎務簡玉帳靜.緩带酌客娛朝昏
憶初餓隸起篁竹.一嘯千里來黥髠
將軍攬鏡媚巾幗.何異搏虎驅狐豚
只今休父八州牧.身佩重寄憂元元
驚塵錯莫羽書密.雖有美酒誰同樽
沈機且復長轡御.瀝懇何啻血面論
樓船一夕飛度海.漢家上將來天閽
狂童束手赴烈火.琱戈不污妖血痕
坐譙飲至凱歌入.船粟往哺遺民存
五兵包裹高閣束.止戈新榜真成言
便當頻與方外吏.徙倚風月星河翻
幾年牡籥飛不守.河濟逆氣腥乾坤
知公快挽天河手.坐視黠虜方遊魂
權輿閩越聊小試.寧復久此淹遐藩
農桑萬里望公等.願見四海無營屯
