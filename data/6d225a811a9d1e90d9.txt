相從恨不多.送我三十里
車湖風雨交.松竹相披靡
繫舟枯木根.會面兩王子
嘉眉雖異郡.鷄犬固猶爾
相逢勿空過.一醉不須起
風濤未可涉.隔竹見奔駛
渡江買羔豚.收網得魴鯉
朝畦甘瓠熟.冬盎香醪美
烏菱不論價.白藕如泥耳
誰言百口活.仰給一湖水
奪官正無頼.生事應且爾
卜居請連屋.扣戶容屣履
人生定何爲.食足真已矣
愆尤未見雪.世俗多相鄙
買田信良計.蔬食期沒齒
手持一竿竹.分子長湖尾
