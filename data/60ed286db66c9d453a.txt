玉壺瀟灑澄風露.一派銀河卷輕素
九秋此夜恰平分.冰輪碾上青霄路
繞枝散亂驚飛鵲.搗藥分明見靈兔
荻花冷浸一汀水.桂子香飄半天霧
江山如畫洗塵目.風景入詩多秀句
乘風緩放牛渚舟.仰空長歌赤壁賦
狂來舉楫直欲舞.興到行盃不知數
此江流水自千古.此月照人知幾度
一年好處在今宵.不到天明莫歸去
