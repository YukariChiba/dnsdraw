山橫路若絕.轉檝逢平川
川中水木幽.高下兼良田
溝塍墮微溜.桑柘含疎煙
處處倚蠶箔.家家下魚筌
騃犢臥新𦬻.野禽爭折蓮
試招搔首翁.共語殘陽邊
今來九州內.未得皆恬然
賊陣始吉語.狂波又凶年
吾翁欲何道.守此常安眠
笑我掉頭去.蘆中聞刺船
余知隱地術.可以齊真仙
終當從之遊.庶復全於天
