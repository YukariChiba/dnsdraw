昔我爲近臣.君常稀到門
今我官職冷.君君來往頻
我受狷介性.立爲頑拙身
平生雖寡合.合即無緇磷
況君秉高義.富貴視如雲
五侯三相家.眼冷不見君
問其所與游.獨言韓舍人
其次即及我.我媿非其倫
胡爲謬相愛.歲晚逾勤勤
落然頹檐下.一話夜達晨
牀單食味薄.亦不嫌我貧
日高上馬去.相顧猶逡巡
長安久無雨.日赤風昏昏
憐君將病眼.爲我犯埃塵
遠從延康里.來訪曲江濱
所重君子道.不獨媿相親
