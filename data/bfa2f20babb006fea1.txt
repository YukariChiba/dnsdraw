孝王有遺墟.寥落千年餘
今爲太常宅.復此緐華都
踴甓冠舊丘.西人號浮圖
下鎮地脈絕.上與烟雲俱
我來歷初級.穰穰瞰市衢
車馬盡螻螘.大河乃汙渠
躋攀及其顛.四顧萬象無
迥然塵坌隔.頓覺襟抱舒
俄思一失足.立見糜體軀
投步求自安.不暇爲他謨
平時好交親.豈復能邀呼
舉動强自持.恐爲眾揶揄
一身雖暫高.爭如且平居
君子不倖險.吾將監諸書
