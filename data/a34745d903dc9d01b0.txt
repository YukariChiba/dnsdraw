騏驥能千里.不能走鼠穴
猛虎拘穽中.不如狗善齧
周生學干祿.强進屢顛蹶
時不用周生.周生亦不屑
行年過五十.頗就知命說
未嘗畜妻子.名利敢貪竊
所憂道未能.欲辨孔與桀
人知如此鮮.况不厭藜蕨
與我始相見.便覺抱高節
人皆用其巧.子獨趨所拙
春秋舉逸民.蔽善尚貶絕
誰期大夫賢.薦使在班列
