佛心猶日出.何曾礙須彌
散爲普光明.合作四威儀
萬古止此日.羣目盡見之
普現一切水.君自分澠淄
高垂大圓鏡.君自存妍媸
方寸無盡燈.何處存思惟
高禪聞妙道.行作人天師
維摩開丈室.菴成更求詩
衆說列山岳.我以一理推
萬方聲一槩.我初拙言詞
至現莫如心.舉念周四維
必明乃本明.盡掃棘與茨
豈知都用晦.隠顯兩不知
大千在毫髮.聖言不吾欺
