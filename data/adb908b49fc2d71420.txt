吾少貧賤真臞儒.貪食嗜味老不除
折腰斂版日走趨.歸來聊以醉自娛
長缾巨榼羅杯盂.不須漁翁勸三閭
牛尾膏美如凝酥.猫頭輪囷欲專車
黄雀萬里行頭顱.白鵝作鮓天下無
潯陽糖蟹徑尺餘.吾州之蔊尤嘉蔬
珍盤餖飣百味俱.不但項臠與腹腴
悠然一飽自笑愚.顧爲口腹勞形軀
投劾行矣歸園廬.莫厭糲飯嘗黄葅
