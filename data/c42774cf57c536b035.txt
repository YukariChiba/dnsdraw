棲鴉既投林.蕭然野人居
獨立茅簷下.依依月生裾
涉春抱煩痾.茲夕稍自舒
誦公寄來詩.何啻超黄初
正聲久欲絕.作者徒紛如
得公振頹波.如漢有二疏
擬欲躡其跡.荒棘廢墾鉏
譬由治田人.必待三年畬
敢矜一日功.草草同獵漁
窮通固定分.往者悲接輿
百年等夢間.壽夭誰贏餘
如何彼虞翻.惋歎輒著書
人生貴適意.安步可當車
茲道儻與聞.他焉從破除
