閑韻雖高不衒才.偶拋猿鳥乍歸來.
夕陽照個新紅葉.似要題詩落硯臺.
芙蓉騷客空留怨.芍藥詩家只寄情.
誰似天才李山甫.牡丹屬思亦縱橫.
賢豪出處盡沉吟.白日高懸只照心.
一掬信陵墳上土.便如碣石累千金.
聲貌由來固絕倫.今朝共許占殘春.
當歌莫怪頻垂淚.得地翻慚早失身.
中宵茶鼎沸時驚.正是寒窗竹雪明.
甘得寂寥能到老.一生心地亦應平.
