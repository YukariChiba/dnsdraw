辰陽號難理.五溪地相跨
邊臣重綏撫.蠻獠愈驕詐
封陲苦侵暴.文書困譏罵
誰爲太守樂.一笑不得暇
張公抗辰旆.烽障幾欲罷
偃息有餘地.登臨無一舍
迺興辰陽館.城東兩山胯
泉聲落溪谷.湖光照亭榭
花木親種植.朋僚日追迓
投壺征虜祭.圍棋太傅謝
高風邈難繼.維公並驅駕
有客嘗一至.席參鄒枚亞
覽物言思闊.醒魂耳目乍
欲記傳之久.恨無文章價
願公賁泉石.遊宴日来藉
新詩上碑刻.佳景若圖畫
旦暮趣召還.歸爲中州詫
