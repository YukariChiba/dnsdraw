野鷹來.雄雉走
蒼茫荒榛下.毰毸大如斗
鷹來蕭蕭風雨寒.壯士臺中一揮肘
臺高百尺臨平川.山中放火秋草乾
雉肥兔飽走不去.野鷹飛下風蕭然
嵯峨呼鷹臺.人去臺已圮
高臺不可見.况復呼鷹子
長歌野鷹來.當年落誰耳
父生已不武.子立又不强
北兵果南下.擾擾如驅羊
鷹來野雉何暇走.束縛籠中安得翔
可憐野雉亦有爪.兩手捽鷹猶可傷
