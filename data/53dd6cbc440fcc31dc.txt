空山不難到.絕境未易名
何時謫仙人.來作鈞天聲
胸中幾雲夢.餘地多恢宏
長庚與北斗.錯落綴冠纓
黄公獻紫芝.赤松饋青精
溪山久寂寞.請續離騷經
抱枝寒蜩咽.繞耳飛蚊清
謫仙撫掌笑.笑此羽皇銘
我頃嘗獨遊.自適孤雲情
君今又繼往.霧雨愁青冥
感君兄弟意.尋羊問初平
玉牀分箭鏃.不忍獨長生
詩成輒寄我.妙絕陶謝并
孤鴻方避弋.老驥猶在坰
鳥獸如可羣.永寄槁木形
何山不堪隠.飲水自修齡
