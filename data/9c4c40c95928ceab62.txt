門在荻塘西.塘高何聯聯
往昔分地利.遠近無閑田
水國信汙下.霖霪即成川
苗稼盡湮沒.茲鄉獨豐年
家肥待親懿.人樂思管弦
日晏始能起.盥漱看廚煙
醞酒寒正熟.養魚長食鮮
黃昏鐘未鳴.偃息早已眠
何意久城市.寂寥丘中緣
俯仰在顏色.區區人事間
憶昔炎漢時.乃知綺季賢
靜默不能仕.養老終南山
