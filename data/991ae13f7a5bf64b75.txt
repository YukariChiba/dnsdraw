安西老元戎.再出護全蜀
槃槃大幕府.賓從如立竹
狷者多調娛.狂者間棖觸
誰與得中行.有美萬里獨
正大一根氣.義利兩孰復
信人樂正子.君子蘧伯玉
春風半蕭艾.秋雨幾薋菉
劃然心眼明.見此霜曉菊
何人誦子虛.燕說得舉燭
平沙起孤鴻.太液下黄鵠
雲深閶闔啟.天近觚稜矗
牖明易納約.井渫終受福
楊柳細吹絮.海棠豔成屋
買酒鏖東風.嘉陵江水綠
