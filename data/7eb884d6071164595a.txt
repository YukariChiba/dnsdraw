物生何用出世早.春風紅紫今枯槁
東籬瀟灑一枝秋.向來埋沒不如草
人生涉世亦如此.風雪林中要耐老
陳君臞然一寒素.清絕誰如叔也好
十年竟被先疇役.大袖高冠反顛倒
黄金白璧盡辭去.獨與寒花澹相保
問君對菊何所得.租藉半空詩富藁
百年芳臭終不歇.一時泯滅豈足道
君不見淵明對菊無一錢.千古詩名塞穹昊
