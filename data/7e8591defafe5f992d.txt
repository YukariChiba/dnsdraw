能吏事深刻.商利謹毫釐
俗吏趨期會.簿書自羈縻
寥寥絃歌聲.千古空餘思
還淳山水邑.令君丘壑姿
邑民本無事.君亦何所爲
治己物自治.化行風薦移
君復何所欲.讀書常不足
拄腹五千卷.插架三萬軸
曾未出毫芒.萬室已蒙福
堂東松竹林.昔時閟荒榛
堂中燈燭光.昔時照紅裙
今何聲吾伊.蕭蕭風雨晨
問君有社稷.亦復有人民
奈何獨自苦.學道則愛人
