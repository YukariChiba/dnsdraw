嘖嘖雀引雛.稍稍筍成竹.時物感人情.憶我故鄉曲.
故園渭水上.十載事樵牧.手種榆柳成.陰陰覆牆屋.
兔隱豆苗肥.鳥鳴桑椹熟.前年當此時.與爾同遊矚.
詩書課弟侄.農圃資童僕.日暮麥登場.天晴蠶坼簇.
弄泉南澗坐.待月東亭宿.興發飲數杯.悶來棋一局.
一朝忽分散.萬里仍羈束.井鮒思反泉.籠鶯悔出穀.
九江地卑濕.四月天炎燠.苦雨初入梅.瘴雲稍含毒.
泥秧水畦稻.灰種畬田粟.已訝殊歲時.仍嗟異風俗.
閑登郡樓望.日落江山綠.歸雁拂鄉心.平湖斷人目.
殊方我漂泊.舊裏君幽獨.何時同一瓢.飲水心亦足.
