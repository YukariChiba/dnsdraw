蓋山限華夷.夷水不得出
澗壑相奮撞.竟朽此山骨
想其初洞達.借勢有神物
臂開青石壁.黤黮烏龍窟
奔流成長溪.岩洞寒突兀
秉燭千步遊.怪景纔彷彿
華髮結乳頂.空翠誰掃拂
石田耕未熟.石鼓響不沒
靈仙眇羽化.古廟凜紆鬰
我來庚伏初.弄水解纓紱
清甘流渴肺.妙聽含鍾律
兩腋御泠然.回首歎飄忽
