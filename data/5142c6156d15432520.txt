崢嶸開元寺.彷彿祈年觀
舊築掃成空.古碑埋不爛
詛書雖可讀.字法嗟久換
詞云秦嗣王.敢使祝用瓚
先君穆公世.與楚約相捍
質之於巫咸.萬葉期不叛
今其後嗣王.乃敢搆多難
刳胎殺無罪.親族遭圉絆
計其所稱訴.何啻桀紂亂
吾聞古秦俗.面詐背不汗
豈惟公子卬.社鬼亦遭謾
遼哉千載後.發我一笑粲
