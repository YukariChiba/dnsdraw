希郎真吾道門友.初見忘年今耐久
天機深穩道骨清.詩句誰令愕人口
可憐佳處未全知.但見兹篇氣渾厚
我生癡魯人所棄.洞視胸中了無有
但忻所至有青山.依倚叢林遮百醜
君才一籌勝却我.胡爲包腰反隨後
人生嗜好調自殊.海上舊聞人逐臭
江南長憶好雲泉.今日雲泉長入手
萬頃蒼然几桉間.作詩舉以爲君壽
理毫聊爲試冰華.小字明窗看揮肘
