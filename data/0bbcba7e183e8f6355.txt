少年賤生理.嗜書彊解事
長懷希南風.趨數慚北鄙
乾坤雙鬢改.日月寸心死
誓從鹿豕遊.乃復叨一第
兩年三作別.雲霧生馬耳
臨平二月春.花事歸桃李
獨尋處士梅.三肅湖邊水
一官未得仕.畏首復畏尾
旁觀未知羞.自愧已無地
懸知簪紱禽.擾擾事萬起
終當綠霧中.友彼乘龜子
南柯不世勳.僅足雄衆蟻
