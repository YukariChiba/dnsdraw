夜飲錦瑟傍.歌吹盈耳根
歸聞窗外竹.摵摵風葉喧
夢覺室生白.曉起欲填門
平地委璀璨.虛亭舞翩翻
洒樹輕復揚.觸幔急且掀
望遠恐連雲.積厚疑壓坤
光動浮屋椽.影亂紛池盆
散漫迷大江.依稀認前村
雀噤咮自束.鴉濕翅不鶱
把玩手欲龜.咀嚼舌必捫
風黨怒未解.火媒寒不溫
簷有冰柱懸.門無屐齒痕
遊倦不訪戴.愁多惟卧袁
何時天宇霽.炙背負晴暄
王門若可擬.持以獻至尊
