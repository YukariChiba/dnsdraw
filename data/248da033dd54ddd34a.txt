朝家設賢科.留意在豪彦
三道詢天人.萬言極貫變
國論庶有補.謀身非自薦
昧者鮮知此.榮禄生貪羡
討論遺本原.文采事藻絢
假之爲捷塗.得以步華選
亦有附羣邪.藉以肆綺辯
心迹既自異.事業安可見
遂令權貴人.待物少明辨
概爲天下材.皆同秦士賤
夫君非好名.力學久忘倦
天資固彊直.道業益豐羡
純如后夔音.發若老羿箭
深有啟沃誠.恬無寵榮戀
時事方艱虞.乾心屢告譴
遠憂何時已.長策殊未獻
期君爲國醫.起疾須瞑眩
