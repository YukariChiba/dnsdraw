去年客中愁.忽忽意未伸
歸來媚兒曹.行樂猶及辰
融怡帝鄉日.浩蕩天街春
物色豈不好.所思難重陳
婉孌有能事.朱絃妙通神
從容蘭臭言.事事皆可人
關河一乖隔.夢想清洛濵
況乃行止間.愧負匏瓜身
情隨節物改.事逐風景新
躊躇不自釋.淥酒徒芳辛
明朝更牽强.接踵肥馬塵
凌波固可慕.解佩良無因
青翼不復來.悵望瑶池津
