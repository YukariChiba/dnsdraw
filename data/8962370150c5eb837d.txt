春風連作惡.吹雪深尺五
元宵無燈火.閉關與誰語
忽聞營從過.傾蓋挹眉宇
相親如故人.坐久加循撫
蓬茅只數間.餘無一丘土
半俸足以飽.未嘗詣州府
白雲寓遠目.清溪照靈腑
趨閒已忘憂.浩歌唯汲古
明公志方壯.富貴何可取
高才孰能當.如羆亦如虎
致君爲唐虞.澤民作霖雨
功名垂乾坤.兒孫列簪組
於予一何遼.而能强相與
聊書送行章.欲以明出處
