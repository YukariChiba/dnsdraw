噫嘻欷奇哉.自開闢以來.不知幾千萬餘年
至於開元間.忽生李詩仙
是時五星中.一星不在天
不知何物爲形容.何物爲心胸
何物爲五臟.何物爲喉嚨.開口動舌生雲風
當時大醉騎遊龍.開口向天吞玉虹
玉虹不死蟠胸中.然後吐出光焰萬丈凌虛空
蓋自有詩人以來.我未嘗見大澤深山
雪霜冰霰.晨霞夕霏
萬化千變.雷轟電掣
花葩玉潔.青天白雲.秋江曉月
有如此之人.有如此之詩
屈生何悴.宋玉何悲
賈生何戚.相如何疲
人生胡用自縲絏.當須犖犖不可羈
乃知公是真英物.萬疊秋山聳清骨
當時杜甫亦能詩.恰如老驥追霜鶻
戴烏紗.著宮錦.不是高歌即酣飲
飲時獨對月明中.醉來還抱清風寢
嗟君逸氣何飄飄.枉教謫下青雲霄
大抵人生有用有不用.豈可戚戚反效兒女曹
採蟠桃於海上.尋紫芝於山腰
吞漢武之金莖沆瀣.吹弄玉之秦樓鳳簫
