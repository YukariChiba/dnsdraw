北人見鴨脚.南人見胡桃
識內不識外.疑若橡栗韜
鴨脚類綠李.其名因葉高
吾鄉宣城郡.每以此爲勞
種樹三十年.結子防山猱
剝核手無膚.持置宮省曹
今喜生都下.薦酒壓葡萄
初聞帝苑夸.又復主第襃
纍纍誰採掇.玉椀上金鼇
金鼇文章宗.分贈我已叨
豈無異鄉感.感此微物遭
一世走塵土.鬢顛得霜毛
