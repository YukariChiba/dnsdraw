芙蓉開綠水.青松映海棠
新晴沐膏雨.艷色明朝陽
綽約彼姝子.轉盼流輝光
被服妖且妍.細浥薔薇香
下有合歡带.繡作雙鴛鴦
上有雙同心.結作明月璫
珠環垂兩耳.翠鳳翹釵梁
瓊鈎約雙袖.提籠學採桑
採桑城南隅.五馬停路傍
調笑不一顧.但見桑條長
歸來候蠶眠.靜坐調笙簧
結髮事夫壻.誰羨東家王
