古人以道寓諸器.今人謂器與道異
不知器存道亦存.制器尚象皆其類
張公榜齋爲聚道.古器仍居三代寶
鼎彛雕鏤出神怪.篆籕文章資探討
虬螭怒目肆攫拏.犀兕頓足紛交加
雲靁華蘤靡不有.巧妙肯使毫釐差
詞嚴義密見款識.傳之萬祀期不墜
仲淹著書非著論.侍郎獨識先公意
見說侍郎才更優.牙簽插架如鄴侯
從来器寶待人寶.此器此人今罕儔
