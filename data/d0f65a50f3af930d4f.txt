巍巍至德充綿宇.翼翼宸心臨兆庶
覆育懷生動法天.講求茂典皆師古
協和神化踵唐堯.彬蔚頌聲踰吉甫
赫奕皇威振八荒.清夷王度綏中土
豐年朝野正歡康.溢牒充圖福紀祥
睿聖繼明恢大業.禎符錫祚降穹蒼
省方展寀宣邦職.登岱銘功舉國章
睢上埋牲專事地.漢唐故實存聞記
精靈昭感果潛通.瑞應昭臻知所自
飆羽光臨神告彰.洪源肇啟僊游暨
瀨鄉舊壤闢珍詞.款謁齋莊敦睿意
譙都奏牘達彤庭.耆耋雲趨共瀝誠
順考皇儀尊妙道.再修盛節徇輿情
聲明文物當興運.申命羣儒究禮經
秩秩德音咸布惠.穰穰景福必求成
恭虔毖祠爲齋久.企仰真風志克勤
肅奉蕭薌嘉薦備.廣覃慶賜湛恩頻
式揚丕烈心彌潔.祗上鴻名道益伸
將睹虞巡陪法從.幸同鳬藻樂昌辰
