久覺宦情薄.何堪星歲徂
冰魚寒不動.沙鶴晚相呼
日短揮戈舍.天閒造物爐
河澄諸浦涸.山禿萬林枯
感爲中來遠.心因不倚孤
虛名三品祿.懦政五州符
稷契熙媯祚.蕭張翼漢圖
曩賢真命世.今忝劇非夫
狐偃腥臊肉.隨何腐爛儒
是非均一馬.多少任雙鳬
念老歸歟嘆.銘恩蕞爾軀
風聲猶栗烈.酒意近屠蘇
薛縣能琴客.桓家善笛奴
歌吟聊自適.何必矢嘉謨
