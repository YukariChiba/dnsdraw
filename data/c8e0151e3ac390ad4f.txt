相茶真似石韞璧.至精那可皮膚識
溪芽不給萬口須.往往山毛俱入食
雲龍正用餉近班.乞與粗官誠靦顔
崇朝一碗坐官局.申旦形清不成宿
平生樂此臭味同.故人貽我情相燭
黄侯發軔日千里.天育收駒自汧渭
車聲出鼎細九盤.如此佳句誰能似
遣試齊民蟹眼湯.扶起醉頭湔腐腸
頗類它時玉川子.破鼻竹林風送香
吾儕幽事動不朽.但讀離騷可無酒
