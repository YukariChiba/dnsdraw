少陵千古詩人傑.每見名花輒題絕
錦棠無如蜀川盛.見說千林天染纈
大篇短章合無數.忍對此花舌如結
黄鵠銜子萬里來.春光頗向東南洩
槹閒老子携春歸.移石鬰林表高潔
崇桃炫晝不足言.紅艷燒林疑益烈
棠梨小紅自退聽.不待騷人定優劣
兩登蜀道歸海濱.一琴一龜全晚節
嘉招容我到花下.春酒新篘公自挈
攀翻亂插人共醉.十二金釵不成列
袁安參坐爲長哦.同氣相求磁石鐵
不須高燭映紅粧.佳月自能明作哲
紅潮滿頰卧林間.風流誰敢來分別
