大匠不棄櫟社之木.良醫不遺烏喙之毒
務急吾用.不一而足
苟適其時.雖棄必錄
方其用時.有正有奇
顛兮吾扶.危兮吾持
相道巍巍.二氏似之
哂乃齊相.曾不爾思
夫三子者.謬以力勝
勝力以德.孰敢不敬
徒喪厥德.以致其命
一念之忍.桃乃其穽
欲濟緩急.圖任媕娿
爪牙不銛.其如之何
盍觀相如.伸秦屈頗
隠然長城.無庸干戈
