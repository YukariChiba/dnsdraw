老李天中仙.一念人間世
簪裳四十秋.不取公卿位
星斗爛文章.日月懸忠義
緣斷還帝鄉.飄飄若蟬蜕
玉骨瘞高丘.乃其所卜地
山川暨草木.拱揖浮蒼翠
向來峰之巔.勃鬰蟠紫氣
神物常護持.景色多秀異
郎君久慕道.泥滓唾聲利
石洞琢青苔.萬古開天秘
非關痼烟霞.稍欲遠朝市
要棲老仙靈.以奉香火事
不知騎鯨去.塵宇寧俯視
洞兮既清幽.且盡人子志
