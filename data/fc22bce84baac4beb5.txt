山如連環不可解.玉溜穿崖鯨尾擺
中天化出清凉宫.汗漫琉璃翠光灑
回頭無路通人間.毛髪森森神魄駭
長碑突兀壓巨鼇.字刻雄文入模楷
乃知梁僧挈刀尺.來此幽棲聊脱屣
地祗掣鏁巖戶開.縱有堆金豈能買
粲祖傳衣當第三.至今異骨藏斯巖
我朝重賜七寶塔.舍利感應符至誠
誰曾磨崖記名姓.習之健筆深鐫鑱
盤鼉皴鱗想風概.雲霧慘淡遮松杉
至寶不獨世所惜.定有山鬼長扃監
願借雷公霹靂斧.堅珉斫斷載以函
高僧邀我恐忘返.虎豹堪驚日將晚
歸來拂榻坐虛堂.軟煮黄精薦香飯
千年遺跡安足誇.幻妄非真生有涯
奈何吾勢未能已.夢想長在金仙家
