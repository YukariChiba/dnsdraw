八十用鷹揚.萬里封燕頷
一擲遂成盧.再索僅得坎
命也天所司.欲言吾不敢
不見孫先生.有羹長不糝
何曾少卑之.坐是得坎窞
平生讀書苦.求味在橄欖
凜然剛毅姿.身大不及膽
滿堂進羶葷.長跪出昌歜
嗜好苦乖殊.持此欲誰覽
貽我病起詩.慨歎發悲感
君看彼棼絲.見用即衡紞
得失付天公.吾屬可無憾
