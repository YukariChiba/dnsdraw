浯溪寒翠拖碧玉.石崖硉矹凌蒼霞
次山奇文走霹靂.顔老徤筆蟠蛟蛇
凛如誚杞叱希烈.至今傑立天之涯
公於其間宰民社.切勿但取文辭誇
當用忠壮出奇節.縣妖破膽莫敢譁
官舟連檣泊溪口.符移星火如撒沙
舊聞俗苦吏囂惡.端能病政使不嘉
先聲入境若元氣.顧見槎枿皆萌芽
溪中古月溪上石.照公清德無纖瑕
溪流不盡石不老.佳名萬古磨不窊
