鋒車洛陽道.秋日旌旗光
松陰父老語.何計攀夕郎
南泉昔樂土.畫戟深凝香
今爲彫瘵區.鹽米憂倉皇
一食不遑暇.衆哺安能忘
時哉異真倪.心乎愛龔黄
報政未期年.丹詔飛十行
正陽初繼離.化瑟方再張
豈無蘭蕙叢.所思在孤芳
履聲到星辰.泰階列寒芒
睠懐赤子情.啟齒玉帝旁
唐相有遺烈.至今留甘棠
