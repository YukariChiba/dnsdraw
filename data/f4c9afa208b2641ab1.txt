喚舟欲泛湖.出門日已暮
顧景遂輟行.老病畏風露
不如上南塘.蕭然散予步
季子挾書卷.仲孫奉杖屨
夏秋多杜門.一出驚行路
鄰里相與言.穡事凜可懼
群蝗飛蔽日.殘嚙到竹樹
惟茲數里間.若有神物護
天菑幸獨薄.豈以此老故
老人亦自笑.病骨日欲仆
鬼神彼何爲.與世殊好惡
相期勤自修.此幸豈可屢
