盤隠門下客.流落餘兩箇
我故稔子窮.子亦諒我懦
穉松高未尺.早望屋脊過
小蓮出纔寸.便譽車輪大
急灘倒撐舡.狹路錯推磨
不誚材無堪.祗嘆命未作
沽酒勞閴寂.裹飯問寒餓
爲分猢猻愁.相對橐駝坐
有無共甘苦.休戚先吊賀
綢繆平生期.荏苒歲月蹉
人情少耐久.世事難預課
欲尋買山盟.恐踏算甕破
