淮南雪落雲繞戍.王郎鳴鞭獵狐兔
問君本是山陰人.何不扁舟剡溪去
人生樂事將無同.知君此心如太空
只今去踏龍尾道.也似寒江蓑笠翁
鑑湖一曲荷花浦.君不歸來花有語
舊宅應添竹幾竿.到家不覺秋如許
十年雪裏看淮南.聚米能作淮南山
籌邊妙處須急吐.政自不容脩竹間
人道長江無六月.日光正射青蘆葉
何以贈君濯炎熱.雪即是詩詩是雪
