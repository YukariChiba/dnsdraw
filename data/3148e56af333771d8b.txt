羽人脱屣去.古洞留嵌巖
白雲亦世態.随風蜕其緘
石飴已何許.誰能味其甘
土偶寂不語.樵牧同此龕
坎坎擊石鼓.歸去夸彼談
遂使蠟屐人.於此移其貪
猗桐植翠蓋.翳翳當薫南
琤然激石溜.燕坐心黙參
朝暮豈異理.莫誑狙四三
暄涼得其適.所訝非瘴嵐
梅花對白髪.風前雪鬖鬖
揮觴屬同僚.出語諧酸鹹
猶拘鐵漢語.飲之不至酣
託詩紀曾遊.誰將鐵爲庵
