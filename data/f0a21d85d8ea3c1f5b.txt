與公相從久.未始蹈瑣細
我既困索米.公已安吳地
一廛了百指.與閑殆天意
陛下聖而武.庶物進以彙
擇材訪耆宿.粲若數一二
考槃出幽隠.鼓篋趨朝市
公尚有遐心.詎宜忽初志
腰鐮與手斧.甘窮幾經歲
我願以公名.充庭如孔翠
風雲際盛旦.用激志士氣
胡爲倏來往.老懷惜摻袂
惟冀加餐飯.賢者不終棄
功名會有日.當看詠既醉
