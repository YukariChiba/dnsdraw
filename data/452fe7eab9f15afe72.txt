是公固麟鳳.入獸不亂羣
吳儂欲爭席.但見一幅巾
籃輿從逋客.上下寂寞濱
却行共談笑.愧此禮意親
行行得西庵.杉竹含清薰
解衣静盤礴.虛窗蕙煙紛
濡毫散珠璣.咳唾不自珍
曳屣轉山足.長林蔽浮雲
旁連衆迤邐.上有高嶙峋
穹窿見深洞.劃如敞重闉
往者玉京子.翔空駕飈輪
于今蛻骨在.堅重踰蒼珉
頗欲窮其源.燃犀問蛇神
鉤穿忽無間.信有仙凡分
却尋招提路.松風亦隨人
潺潺石橋水.洗盡荆吳塵
胡床興不淺.已覺千山曛
