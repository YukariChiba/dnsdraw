煩署雖難避.僧家自有期
泉甘於馬乳.苔滑似龍漦
任誕襟全散.臨幽榻旋移
松行將雅拜.篁陣欲交麾
望塔青𩩉識.登樓白鴿知
石經森欲動.珠像儼將怡
筠簟臨杉穗.紗巾透雨絲
靜譚蟬噪少.涼步鶴隨遲
煙重迴蕉扇.輕風拂桂帷
對碑吳地說.開卷梵天詞
積水魚梁壞.殘花病枕欹
懷君瀟灑處.孤夢繞罘罳
