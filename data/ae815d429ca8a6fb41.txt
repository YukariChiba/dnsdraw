風高月暗雲水黄.淮陰夜發朝山陽
山陽曉霧如細雨.炯炯初日寒無光
雲收霧卷已亭午.有風北來寒欲僵
忽驚飛雹穿戶牖.迅駛不復容遮防
市人顛沛百賈亂.疾雷一聲如頹牆
使君來呼晚置酒.坐定已復日照廊
怳疑所見皆夢寐.百種變怪旋消亡
共言蛟龍厭舊穴.魚鱉隨徙空陂塘
愚儒無知守章句.論說黑白推何祥
惟有主人言可用.天寒欲雪飲此觴
