幽蘭忌當門.野馬難駕車
顔生跅㢮士.一跌不可扶
少年豪於文.自擬靈蛇珠
生涯寄罇酒.醉目随飛鳬
興來不停筆.似覺膽力麄
開胸吐奇秀.濆湧春雲疏
嶔崎四五十.不挂薦士書
漫滅禰衡刺.佯狂阮生途
拂衣苕溪上.茅簷客東吴
懸鶉冬不完.脫粟午未餔
醉中有天地.别是仙翁壺
惜哉不覊才.白首甘窮閭
平時同袍客.半在青雲衢
音塵邈山河.豈顧荘魚枯
覊棲風塵下.日月雙馳駒
誰知聚沫身.倐去不可呼
死惟一函土.生獨四壁居
寄骸無尺地.傳業無遺孤
詩人多命薄.此語或不誣
吳天千古月.空照酒家壚
