江南澤國多烟水.年少輕身作遊子
適來衰懶畏奔馳.忽見飛蓬平地起
飛蓬主人人中仙.曾乘千斛凌風船
船頭畫鼓催行酒.船尾紅妝歌采蓮
收篙卷綸今尚樂.却悔從前風浪惡
青雲裘褐一鷗身.白髮山林五湖客
我來花霧紅霏霏.此蓬如山何處飛
但當共坐索酩酊.溪塘過雨春魚肥
君不見鴟夷名成滄海去.富貴畏人如脫兔
又不見羊裘釣客桐江上.一出張皇動星象
何如飛蓬主人亭上飲.醒與客論酣即寢
寢酣忽作江湖夢.風雨漂摇蓬不動
