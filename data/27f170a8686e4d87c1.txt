在吳識曇公.至蜀識才公
彌天宣書記.晚乃得從容
是家固多賢.天遣慰我窮
初秋夏末時.衲子各西東
子獨惜此别.共語夜燭紅
怪我耐逆境.萬事一笑空
子顧知我否.視身如枯蓬
枯蓬未變滅.姑當付之風
家世無高年.我今六十翁
俯仰幾時客.結束已匆匆
那將須臾景.更受憂患攻
願言早来歸.相就煮晚菘
