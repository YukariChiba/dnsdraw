公退蒲團坐後亭.短日松風吟萬籟
黄葵紫菊委榛叢.雪梅靚妝欲無對
遣騎相呼近酒樽.言君曉鼓前征旆
蒼崖按轡虎豹號.野水呼船風雨晦
昨日歸來有行色.未曾從容解冠带
府中奪我同官良.簡書趣行將數輩
王事君今困馬鞍.田園我亦思牛背
安得歸舟載月明.鸕鷀白鷗爲友生
一身不是百年物.五湖無邊萬里行
欲招蓑笠同雲水.念君未可及吾盟
富于春秋貌突兀.睥睨滿世收功名
參軍雖卑獄司命.多由陰德至公卿
顉頤折額秦相國.不滿三尺齊晏嬰
丈夫身在形骸外.俗眼那能致重輕
