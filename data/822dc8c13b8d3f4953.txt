否極生大賢.九元降靈氣
獨立正始風.蔚然中興瑞
淵倫照三古.磊落涵涇渭
真貌月懸秋.雄詞雷出地
具瞻先皇寵.欲踐東華貴
咫尺時不來.千秋鼎湖淚
因分三輔職.進領南平位
報政黃霸慙.提兵呂蒙醉
歲星臨斗牛.水國嘉祥至
不獨蒼生蘇.仍兼六騶喜
恭聞廟堂畧.欲斷匈奴臂
剗釋自宸衷.平戍在連帥
時康簪笏宂.世梗忠良議
丘壑非無人.松香有私志
三朝倚天劍.十萬浮雲騎
可使河曲清.羣公信兒戲
滄溟用謙德.百谷走童稚
禦衆付深人.參籌須偉器
他年蓬蓽賤.願附鵷鸞翅
