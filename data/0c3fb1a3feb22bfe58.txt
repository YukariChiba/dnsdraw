雞鳴發餘杭.到寺已亭午
參禪固未暇.飽食良先務
平生睡不足.急掃清風宇
閉門羣動息.香篆起烟縷
覺來烹石泉.紫筍發輕乳
晚凉沐浴罷.衰髮稀可數
浩歌出門去.暮色入村塢
微月半隠山.圓荷爭瀉露
相携石橋上.夜與故人語
明朝入山房.石鏡炯當路
昔照熊虎姿.今爲猿鳥顧
廢興何足弔.萬古一仰俯
