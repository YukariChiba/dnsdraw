右玄仙翁開洞府.手掇靈杉種烟雨
一根磈礧獨千年.其榮不生枯不死
前年木價愁達官.一枝墮地琤琅玕
斧斤肯爲盤錯赦.夭矯尚欲丹霄干
初疑雷公下林壑.夜取乖龍截頭角
又言石家鐵如意.擊損珊瑚半凋落
神剜鬼斷何可求.摩挲往往驚吟眸
犧尊詎是材所願.爾囿於數將奚尤
神仙靈物生風雹.寧與塵凡供翫謔
請君持用懸丹崖.留補金精飛去鶴
