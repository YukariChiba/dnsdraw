伊我軒宮.奇樹青蔥.藹周廬兮.冒霜停雪.以茂以悅.
恣卷舒兮.連枝同榮.吐綠含英.曜春初兮.
蓐收禦節.寒露微結.氣清虛兮.桂宮蘭殿.唯所息宴.
棲雍渠兮.行搖飛鳴.急難有情.情有餘兮.
顧惟德涼.夙夜兢惶.慚化疏兮.上之所教.下之所效.
實在予兮.天倫之性.魯衛分政.親賢居兮.
爰遊爰處.爰笑爰語.巡庭除兮.觀此翔禽.以悅我心.
良史書兮.
