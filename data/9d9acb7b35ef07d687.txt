我生懶放世無偶.身即囂塵志林莽
寒饑未免困啼號.束带深慚爲升斗
先生閉戶傲羲皇.雲夢胸中吞八九
摶風暫爾抑雄飛.萬事紛紛付巵酒
年來得此短項翁.落落虛懷真勝友
煙蓑稱體翦疏筠.老態婆娑固不羣
每笑鴟夷託後塵.臭味仍復羞崑崙
何曾爲致常持滿.來此與爾談胚渾
異時先生登紫微.定自與爾相追隨
想應頼爾排紛擾.坐覺秋毫泰山小
