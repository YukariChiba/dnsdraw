手搓兩眼睡已足.落花滿床紅飄颻
山鳥不須報春曙.清明自放端門朝
夜來賓客偶過我.呼奴留客解金鑣
花枝顛倒插翠帽.酒杯傾潑淋春袍
更深客去我亦醉.畫簾殘燭香初銷
俛仰之間乃陳迹.酒醒夢斷還無聊
白雲已抱日光落.春水自共東風摇
聖賢勞心當萬事.吾徒掃榻頻相招
好花欲盡速來飲.爲君倒甕傾春醪
