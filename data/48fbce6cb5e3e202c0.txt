懷人存蔽芾.招隠賦窅窊
賢傑多能事.音徽自不瑕
偶然新樸斫.一笑爲歡呀
夏屋已隆棟.清池非漚麻
望賒隨朔雁.坐久至昏鴉
好事逢諸彥.佳聲播四遐
燕遊安以樂.詩語正而葩
霜應豐山石.灰飛河內葭
凉秋將落帽.斜漢挹浮槎
老木圍岑寂.蒼苔積鬖髿
瑶光天不遠.圭影日無差
莫怪長吟苦.良金出汰沙
