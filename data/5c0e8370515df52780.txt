鳴局寧虛日.閑窗任廢時
琴書甘盡棄.園井詎能窺
運石疑填海.爭籌憶坐帷
赤心方苦鬬.紅燭已先施
蛇勢縈山合.鴻聯度嶺遲
堂堂排直陣.袞袞逼羸師
懸劫偏深猛.回征特險巇
旁攻百道進.死戰萬般爲
異日玄黃隊.今宵黑白棊
斫營看迥點.對壘重相持
善敗雖稱怯.驕盈最易欺
狼牙當必碎.虎口禍難移
乘勝同三捷.扶顛望一詞
希因送目便.敢恃指縱奇
退引防邊策.雄吟斬將詩
眠牀都浪置.通夕共忘疲
曉雉風傳角.寒藂雪壓枝
繁星收玉版.殘月耀冰池
僧請聞鐘粥.賓催下藥巵
獸炎餘炭在.蠟淚短光衰
俛仰嗟陳跡.殷勤卜後期
公私牽去住.車馬各支離
分作終身癖.兼從是事隳
此中無限興.唯怕俗人知
