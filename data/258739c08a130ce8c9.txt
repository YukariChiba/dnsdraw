爹爹來密州.再歲得兩子
牙兒秀且厚.鄭鄭已生齒
翁翁尚未見.既見想懽喜
廣孫讀書多.寫字輒兩紙
三三足精神.大安能步履
翁翁雖舊識.伎倆非昔比
何時得團聚.盡使羅拜跪
婆婆到輦下.翁翁在省裏
大婆八十五.寢膳近何似
爹爹與妳妳.無日不思爾
每到時節佳.或對飲食美
一一俱上心.歸期當屈指
昨日又開爐.連天北風起
飲闌却蕭條.舉目數千里
