好山如佳人.變態百種好
陰晴朝暮間.可愛不可道
時時思一見.如垢久不澡
我來正清秋.令人豁懷抱
秋色佳有餘.俗客迹如掃
佳哉二三友.在席毎傾倒
杖策窮縈迴.高絕須一到
幽尋不厭倦.遇境即窮討
堦前千歳松.閲盡衆木槁
庭下百尺井.空傳天眼老
陸子賞遺味.至今泉浩浩
高僧掛衣去.誰識衣中寶
九淵深非龍.徒見腓百草
衆泉失蹊逕.迸散不可考
世事毎如此.所合輙顛倒
夜深山色清.更對冰輪皓
竹栢影參差.水中交荇藻
迴棹艤波心.如在蓬瀛島
舉觴望青天.醉鄉得深造
兹遊須再嗣.萬事殊未保
