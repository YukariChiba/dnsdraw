儒官窗戶寒.恇怯日出光
獨冷不可耐.大杓傾鵝黄
洞庭隔烟波.忽驚風露香
開門問誰與.知君念荒凉
芳包照盤新.硬句摩天揚
山中千頭奴.丹黄麗秋陽
騷人巧採摘.燦燦簡冊方
君詩追古作.語壯韵轉彊
屬和郢中人.凋零不成行
臨風詠玉臺.噀霧開蜜房
殷勤此珍餽.玩味媿莫當
但酌潘公醽.一舉累十觴
