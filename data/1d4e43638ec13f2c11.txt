避炎掃浄室.卧看浮爐烟
讀君五字詩.鶴髮驚臞仙
緬懷少壯日.意氣橫無邊
春風鬰雙鬢.綠草爭芳妍
酒豪既跌宕.花惱仍狂顛
涉境如刺繡.針行久忘邅
中路一線通.悟彼稱世賢
不知老將至.此道聞尼宣
高山戴雪早.從人嘲樂天
青青復種種.榮謝理固然
市翁一彈籋.意眇飛鴻前
何況大丈夫.乃顧兒女憐
爲語偓佺輩.癡心莫攀緣
褭蹄諒可鑄.此物無由玄
