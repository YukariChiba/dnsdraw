我生固有地.物物皆可口
身行半天下.荐饑無不有
讀書恨未博.每索多掣肘
一逢可意人.似對靈和柳
老來益落寞.永日類中酒
北舟得二妙.洗盡平生垢
參軍欲陵春.記室寒掛斗
雍容送落日.百衲爲抖擻
崎嶇等外驚.瞥眼自妍醜
真樂極胡越.誰可論不朽
昔人固欣慕.僅欲操箕帚
堂皇幾千仞.未易窺戶牖
逡巡即千里.轉盼百年久
一笑且低回.朱顔今皓首
