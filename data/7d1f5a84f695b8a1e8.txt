子居金華山之東.我居金華山之西
東西相望二百里.半面未識心相知
扳條採榮遠莫致.夢中往往或見之
子持一卷易.我携一篇詩
此詩此易世不識.與子共作千年期
前乎千載事已矣.後乎千載誰是非
握手論心語未了.松風萬壑寒生衣
山深夢斷不可覓.落花耿耿寒梅枝
起視金華萬山頂.惟有白雲來去飛
