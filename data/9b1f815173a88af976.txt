崇文學士後.二子皆翹翹
異哉荆山麓.産此英瓊瑶
婆娑翰墨場.文彩相蔚饒
頃我未知識.寸心徒摇摇
前年廣陵城.會合如有招
名都冠淮海.氣象古所豪
林園若棋置.佳處遺塵囂
良辰肯浪負.杖策同嬉遨
清談落玉麈.亹亹如聞韶
歲晏樂未闋.離群復蕭蕭
扁舟眇一葉.出沒隨江潮
雲山列千里.廬霍尤岧嶢
孤懷喜自放.跨躒豈憚勞
所嗟無二陸.相我吟風騷
