大樑白雲起.飄颻來南洲.裴回蒼梧野.十見羅浮秋.
鼇抃山海傾.四溟揚洪流.意欲托孤鳳.從之摩天遊.
鳳苦道路難.翱翔還昆丘.不肯銜我去.哀鳴慚不周.
遠客謝主人.明珠難暗投.拂拭倚天劍.西登岳陽樓.
長嘯萬里風.掃清胸中憂.誰念劉越石.化為繞指柔.
秋風吹胡霜.凋此簷下芳.折芳怨歲晚.離別淒以傷.
謬攀青瑣賢.延我於北堂.君為長沙客.我獨之夜郎.
勸此一杯酒.豈惟道路長.割珠兩分贈.寸心貴不忘.
何必兒女仁.相看淚成行.
