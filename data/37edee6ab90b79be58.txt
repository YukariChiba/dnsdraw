長公本喜飲.半入野人腹
南洲春夢婆.亦復開醉目
尚想晉流麗.鼈飲更升木
興來索老兵.誰謂酌可獨
我亦愛客至.陶巾時一漉
雖有彭澤田.種秫苦不足
頗因病入務.瓢棄尚餘綠
豈無大雅朋.來伴離騷讀
廣文粲簷花.和靖峙修竹
交情如酎醇.秀句喜心沃
觴政嘗卜夜.談闈屢更僕
胡爲闊宇芝.但憶頹山玉
聊爾遣書瓻.安得洗愁斛
昔誇聖人中.今愧平原督
杯手助持螯.車涎笑逢麴
青州豈烏有.白衣問黄菊
如臯應解顔.對飲頗勝俗
何時赤壁游.匏樽笑相屬
欲歌鹿鳴三.正苦龜藏六
飲肯遺公榮.雨煩過御叔
忻聞麥兩岐.况有魚百族
小却揖二豪.觥船倒醽醁
