晨策趣無涯.名山深轉秀.三休變覆景.萬轉迷宇宙.
攀崖到天窗.入洞窮玉溜.側徑蹲怪石.飛蘿擲驚狖.
花間煉藥人.雞犬和乳竇.散發便迎客.采芝仍滿袖.
郭璞賦遊仙.始願今可就.
真氣重嶂裏.知君嘉遁幽.山階壓丹穴.藥井通洑流.
道者帶經出.洞中攜我遊.欲驂白霓去.且為紫芝留.
忽憶武陵事.別家疑數秋.
