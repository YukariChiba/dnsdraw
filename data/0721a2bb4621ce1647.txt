昔我過此屋.四壁蔽莫窺
屋外何所有.榛草連污池
今我重來過.壁去簷竹垂
榛草既除屏.洿池出漣漪
簷前復何有.江上山參差
山窮望不窮.所恨眼力遺
主人要命名.名汎境不隨
昔闇今則廓.曰廓咸謂宜
慨茲一室爾.繫在治不治
除昏與致明.可不念已爲
游焉且息焉.舍斯復何斯
豈惟君是規.我亦因得師
