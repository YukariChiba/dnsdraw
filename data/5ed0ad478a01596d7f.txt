北堂老人性嗜魚.有魚一飯空無餘
行水登舟喜動色.幾月乃得三四食
溪涸舟膠挽不去.舍舟行行溪上路
路入茅舍惟一翁.網挂壁頭兒負舂
問之有底不出漁.水動魚藏溪作風
强之不能許觴醪.翁爲持網兒持篙
挾艇過臨叢藻岸.踏竹下網屢成漫
忽然得鯉僅如掌.翁笑官有福可仗
我舟猶在極目涯.乃坐其艇與之往
烹魚一開慈顔驩.膠舟旋亦辭涸灘
兩日舟移無十里.吁嗟有此行路難
漁翁飲酒得錢去.一葉如飛烟水暮
