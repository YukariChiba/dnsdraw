岷山導江書禹貢.江流蹴山山爲動
嗚呼秦守信豪傑.千年遺迹人猶誦
决江一支溉數州.至今禾黍連雲種
孫翁下筆開生面.岌嶪高冠摩屋棟
徙木遺風雖峭刻.取材尚足當世用
寥寥後世豈乏人.尺寸未施讒已衆
要官無責空賦禄.軒盖傳呼真一閧
奇勲偉績曠世無.仁人志士臨風慟
我遊故祠九頓首.夜遇神君了非夢
披雲激電從天來.赤手騎鯨不施鞚
