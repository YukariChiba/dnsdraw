大戴笑汝無穴空雙螯.小戴笑汝有筐如子臯
太玄笑汝長郭索.入穴慚蟺升慚猱
知心但有畢吏部.卧起與汝同酒糟
後來愛者蘇長公.亦祇許汝中山醪
固知合向一丘老.安得上與三辰翱
長公貌喜心未敬.雖羨微生猶惡饕
我疑吳儂修稻怨.和秫醢汝償民膏
雖然因此得長醉.痛貶未必非深褒
又疑畢叟妬劉掾.曾以螟蛉輕二豪
故回左手就箕倨.持蟹藉糟成兩高
