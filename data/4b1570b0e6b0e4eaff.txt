自我歷官三十年.有脚未曾行蜀川
李白嘗言道之艱險.長嗟難劇上青天
鳥悲猿嚎馬蹄脫.苔梯雨棧愁傾顛
蒼崖下窺不見底.但聽雷聲輥石懸湍濺
曉盤青泥上高煙.暮盤青泥到下泉
劍閣如劍.巉然割腸刺恨今古連
爾去三千九百里.巴山小馬烏布韉
一婦一奚行李單.家具日貨能幾錢
人皆畏避不敢往.此獨敢往何所便
况是初宦無遠適.心意自許非由銓
異乎哉.我今送爾徒哀憐
