陰森美章園.爽塏背塵陌
紛紛辟疆家.勝處此其伯
登危覧幽奇.寬敞盪喧窄
層層綠陰暗.中有孤花拆
三品玩伏虎.兩部當鳴蟈
主人延客眼.清映壺觴碧
茂宰工撥煩.恢恢奏刀騞
議郎兼語掾.闔府畏跼蹐
仇梅諸鉅公.燕笑歡一席
蹇予但空餐.營職無半策
文墨彊抽身.林池同息跡
金火爭伏見.執熱如焚炙
頗願百斛船.浮浮兩頭拍
嶽雲插晴空.移尊及未夕
清飈起四座.肅肅生羽翮
人生不謀歡.带眼計月瘠
誰能較榮槁.瑣尾論干澤
相從飲文字.一笑百憂釋
歌呼到爾汝.坐待霜月白
歸軒踏清影.光謝紗籠赫
