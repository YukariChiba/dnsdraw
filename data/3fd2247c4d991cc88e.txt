美人如春風.著物物未知
羈愁似冰雪.見子先流凘
子從徐方來.吏民舉熙熙
扶病出見之.驚我一何衰
知我久慵倦.起我以新詩
詩詞如醇酒.盎然熏四支
徑飲不覺醉.欲和先昏疲
西齋有蠻帳.風雨夜紛披
放懷語不擇.撫掌笑脫頤
別來今幾何.春物已含姿
柳色日夜暗.子來竟何時
徐方雖云樂.東山禁游嬉
又無狂太守.何以解憂思
聞子有賢婦.華堂詠螽斯
曷不倒囊橐.賣劍買蛾眉
不用教絲竹.唱我新歌詞
