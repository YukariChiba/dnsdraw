夔龍在丘壑.神物發幽秘
森然萬瓊瑰.參錯分位置
踞地猛獸伏.拏空孤鳥厲
先後相長雄.突怒疑攫噬
各以奇自列.寧謂我獨嗜
羊酪非不珍.蒓羮有至味
鄭公信骨鯁.我但見嫵媚
種竹被崕巒.惡木不得地
荃蘭偏九畹.薉草惨無類
造化初何心.被物自殊志
那知此巖傍.閱世等如寄
願言賦丹青.遠近同一視
