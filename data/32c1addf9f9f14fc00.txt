三聖贊拔茅.拔茅有連茹
四始詠鳴鹿.鳴鹿嘯其類
性理儻可賞.微物在所貴
矧伊人倫秀.德輶自勤致
昔在世宗時.炎劉正昌熾
蒲輪聘枚叟.異人始麕至
鄭生何慷慨.稱薦天下士
嘉言美且閑.咀之有餘味
當朝尚趨和.浮沈在承意
囊括未足多.似忝司農位
獨以推轂賢.千秋仰高義
周公親吐握.事與田竇異
如何大將軍.碌碌無所譽
功業雖可名.風流固多愧
