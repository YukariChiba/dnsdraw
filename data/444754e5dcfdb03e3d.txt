江湖易高風.六月寒㾕㾕
中宵會急雨.凉意到衾枕
顛披蒲葦亂.抑壓烏鳶噤
禾頭欲生耳.樹背各流瀋
不謂晡來霞.橫拖半天錦
初疑鴉翻晴.旋覺虹投飲
晦明信難料.暘霽吾誰諗
所思隔江水.筆力望徐沈
十年一葛衣.肘見尚整衽
想當風雨夕.憂國願歲稔
凄凉新豐邸.避濕幾違寢
何由語連牀.共破秋氣凜
