小隱隱山林.大隱隱城郭
城郭多紛囂.山林苦淡漠
不如隱於酒.適意自斟酌
屈原不能飲.獨醒較清濁
楊雄雖願隱.載醪無適莫
吏部甕下卧.其隱可愧怍
翰林市上眠.其隱太落拓
孰若畸翁園.醺酣得天樂
風暖鳯凰集.霜重梧桐落
長嘯待明月.明月出林薄
倚杖傲浮雲.浮雲度寥廓
雖近市朝路.不爲名利縛
知我尚幽勝.賦詩豫期約
願言醉鄉遊.一駕東飛鶴
上池沃瑶漿.冲氣溢金杓
當知隱君子.志不在糟粕
