白雪人誰和.朱絃世所輕
薄才慙吐鳳.豪氣欲騎鯨
豈有江山助.應無風雨驚
雕龍寧可學.刻鵠歎無成
韻險元非絮.詞新敢效顰
何如一盃水.難比五言城
七步才空敏.千言敵必勍
固羞鶴膝病.莫繼鳳雛清
徒溢牛腰軸.誰題鴈塔名
清新希庾信.巧律漫陰鏗
鳥過言難補.魚勞尾自頳
只憂生白髮.有志撫青萍
伯樂方知駿.鍾期善聽聲
敢將嘔心作.試就屑談評
