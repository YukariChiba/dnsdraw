東方暮空海面平.驪龍弄珠燒月明
海人驚窺水底火.百寶錯落隨龍行
浮心一夜生姦見.月質龍軀看幾遍
擘波下去忘此身.迢迢謂海無靈神
海宮正當龍睡重.昨夜孤光今得弄
河伯空憂水府貧.天吳不敢相驚動
一團冰容掌上清.四面人入光中行
騰華乍搖白日影.銅鏡萬古羞爲靈
海邊老翁怨狂子.抱珠哭向無底水
一富何須龍頷前.千金幾葬魚腹裏
鱗蟲變化爲陰陽.填海破山無景光
拊心髣髴失珠意.此土爲爾離農桑
飲風衣日亦飽煖.老翁擲却荆雞卵
