人孰不識面.相知貴知心
唯我與夫子.傾蓋成斷金
疇昔居京邑.庀職偶相臨
肯紆鍾期聰.俯聽牙弦琴
講說三百篇.一一蒙賞音
朅來鍾山旁.休沐同搜吟
聯鑣照湖側.携手天衣岑
飛鳴互嚶嚶.和樂長愔愔
無詩不屬和.有酒相與斟
餉我破羌帖.佳妙同來禽
復遺先聖像.摹寫自孔林
二年如巨蛩.一旦辰與參
襟期自茲遠.詩盟幾時尋
願言蚤盍簪.無爲徒滯淫
