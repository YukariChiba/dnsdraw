秦吉了.出南中.彩毛青黑花頸紅
耳聰心慧舌端巧.鳥語人言無不通
昨日長爪鳶.今朝大觜烏
鳶捎乳燕一窠覆.烏琢母雞雙眼枯
雞號墮地燕驚去.然後拾卵攫其雛
豈無鵰與鶚.嗉中肉飽不肯搏
亦有鸞鶴羣.閑立高颺如不聞
秦吉了.人云爾是能言鳥
豈不見雞燕之冤苦.吾聞鳳皇百鳥主
爾竟不爲鳳皇之前致一言.安用噪噪閑言語
