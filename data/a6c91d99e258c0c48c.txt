秋雨初霽開長空.夜天無雲吐白虹
擘波浴海出日月.破山卷地驅雷風
崐崘黄流瀉浩浩.太華巨掌摩穹穹
平生所懷正如此.拜賜虚皇稱放翁
放翁七十飲千鍾.耳目未廢頭未童
向来楚漢何足道.真覺萬古無英雄
行窮禹迹亦安往.聊借曠快洗我胸
濤瀾屢犯蛟鰐怒.澗谷或與精靈逢
黄金鑄就決河塞.俘獻頡利長安宫
不如醉筆掃青嶂.入石一寸豪健驚天公
