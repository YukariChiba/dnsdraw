南庭結白露.北風掃黃葉.此時鴻雁來.驚鳴催思妾.
曲房理針線.平砧搗文練.鴛綺裁易成.龍鄉信難見.
窈窕九重閨.寂寞十年啼.紗窗白雲宿.羅幌月光棲.
雲月隱微微.夜上流黃機.玉霜凍珠履.金吹薄羅衣.
漢家已得地.君去將何事.宛轉結蠶書.寂寥無雁使.
生平荷恩信.本為榮華進.況複落紅顏.蟬聲催綠鬢.
