高山何時摧.谽谺作空谷
擁土起重岡.斷石大如屋
洑泉盡涌發.散漫流新淥
南淵勢最廣.百畝亭澳曲
龍威儼睢盱.神靈不敢觸
茲舊多園囿.修篁带喬木
今忽掀阜亂.高下眩人目
惟羨勢雄尊.作鎮屹西服
嚴威物所仰.宜滋萬生福
胡不靜歸根.震蕩屢翻覆
天地域中大.奔馳猶未足
世事百年間.反衍如轉轂
開闢浩劫來.攬之不盈掬
紛紛祇如此.於予幸乞獨
歸來拂虛榻.孤坐但冥默
