鶯啼燕語芳菲節.瑞庭花發.昔時歡宴歌聲揭.管弦清越.
自從陵谷追遊歇.畫梁塵黦.傷心一片如珪月.閑鎖宮闕.
輕盈舞伎含芳豔.競妝新臉.步搖珠翠修蛾斂.膩鬟雲染.
歌聲慢發開檀點.繡衫斜掩.時將纖手勻紅臉.笑拈金靨.
越羅小袖新香蒨.薄籠金釧.倚闌無語搖輕扇.半遮勻面.
春殘日暖鶯嬌懶.滿庭花片.爭不教人長相見.畫堂深院.
