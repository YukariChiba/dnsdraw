書生著書貪日課.文士賣文救窮餓
青樓歌酒屬富兒.不意此名君乃荷
風波平地自誰始.一倡從知百人和
東魯男子舊修謹.南郡諸生底逋播
平安敢煩街吏報.潔白長賡楚人些
流言不計兩曾參.機上慈親枉驚墮
阮舍尤須辦南北.杜冠可無分小大
寧知宋玉笑登徒.或指宣尼作陽貨
璧亡誤使張儀去.兵利徒爲少卿禍
違從兄食祇厚誣.償同舍金聊引過
無黥可息劓可補.未信白璧青蠅涴
君不見吾宗孟公士所傾.亦有俗子驚人坐
