崢嶸赤雲西.日腳下平地.柴門鳥雀噪.歸客千里至.
妻孥怪我在.驚定還拭淚.世亂遭飄蕩.生還偶然遂.
鄰人滿牆頭.感歎亦歔欷.夜闌更秉燭.相對如夢寐.
晚歲迫偷生.還家少歡趣.嬌兒不離膝.畏我複卻去.
憶昔好追涼.故繞池邊樹.蕭蕭北風勁.撫事煎百慮.
賴知禾黍收.已覺糟床注.如今足斟酌.且用慰遲暮.
群雞正亂叫.客至雞鬥爭.驅雞上樹木.始聞叩柴荊.
父老四五人.問我久遠行.手中各有攜.傾榼濁複清.
苦辭酒味薄.黍地無人耕.兵革既未息.兒童盡東征.
請為父老歌.艱難愧深情.歌罷仰天歎.四座淚縱橫.
