五仙騎五羊.何代降茲鄉.澗有堯年韭.山餘禹日糧.
樓臺籠海色.草樹發天香.浩嘯波光裏.浮溟興甚長.
行盡崎嶇路.驚從汗漫遊.青天豁眼快.碧海醒心秋.
便欲尋河漢.因之犯鬥牛.九霄身自致.何必遇浮丘.
南溟吞越絕.極望碧鴻蒙.龍渡潮聲裏.雷喧雨氣中.
趙佗丘壟滅.馬援鼓鼙空.遐想魚鵬化.開襟九萬風.
