抱病守窮廬.閉戶常罕出
坐見春氣深.清陰晝蒙密
今朝積雨過.淑景回煦律
不有塵外蹤.何由散愁寂
行行整巾屨.散漫委書帙
野逕自縈紆.前峰但崷崒
婆娑茂樹下.左右寒流汩
亂石翳蒼根.於焉憩腰膝
追遊固才彥.逢遇亦奇逸
招邀愧深情.晤言永茲日
君有尊中物.我進沂上瑟
日夕不得留.餘歡未云畢
