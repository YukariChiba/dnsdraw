西山十畝强.高下略不齊
嵌空抱奇秀.上有凌雲梯
小屋八九間.茅簷敢辭低
所欣面勢好.老稚通扶攜
密竹轉脩徑.老松故成蹊
仲冬景氣肅.碧草猶萋萋
仰視天宇大.四觀渺回溪
徐行信足力.未畏成顛躋
用意各有適.孰云無町畦
平生幾濡首.末路多噬臍
不作巢幕燕.肯從觸藩羝
胡爲濫麾鉞.坐聽鳴鼓鼙
外物委蟲臂.全生思馬蹄
可能三徑草.歸路老更迷
