峿山一何青.浯水一何綠
上有唐朝碑.蒼崖與天矗
清廟倣遺音.靈武號實錄
其筆走風雷.其文貴金玉
曾經兩賢手.足耀千載目
後來紀名氏.前鑱後且續
豈無黄絹辭.中寓白圭讀
一辭不敢措.我懼此碑辱
雖然勿泥古.詠嘆豈不足
嶽將降甫申.吾皇車攻復
將墨東海水.且汗南山竹
勒功岱嵩頂.豈但清溪曲
