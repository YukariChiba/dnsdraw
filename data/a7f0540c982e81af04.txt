紅梨千葉愛者誰.白髮郎官心好奇
徘徊繞樹不忍折.一日千匝看無時
夷陵寂寞千山裏.地遠氣偏時節異
愁煙苦霧少芳菲.野卉蠻花鬭紅紫
可憐此樹生此處.高枝絕艷無人顧
春風吹落復吹開.山鳥飛來自飛去
根盤樹老幾經春.真賞今纔遇使君
風輕絳雪罇前舞.日暖繁香露下聞
從來奇物產天涯.安得移根植帝家
猶勝張騫爲漢使.辛勤西域徙榴花
