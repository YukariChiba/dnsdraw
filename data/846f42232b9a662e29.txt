塵埃障西風.草木被朝日
籃輿郭北門.未厭來往疾
僮奴嬾不進.頗復費呵叱
道人先我行.宴坐已一室
殷勤勸客住.午飯當促膝
爐烟窗紙明.鳥語樹葉密
却上平山堂.晚景更蕭瑟
澄江渺天際.妙句不容乞
平生泉石念.固自有遺失
何能從兒曹.十事九不實
茲游豈不快.此老固坦率
尚從文殊師.一往問摩詰
