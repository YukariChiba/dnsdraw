他山豈無石.厥狀皆可薦.端然遇良工.坐使天質變.
或裁基棟宇.礧砢成廣殿.或剖出溫瑜.精光具華瑱.
或將破仇敵.百炮資苦戰.或用鏡功名.萬古如會面.
今之洞庭者.一以非此選.槎牙真不才.反作天下彥.
所奇者嵌崆.所尚者蔥蒨.旁穿參洞穴.內竅均環釧.
刻削九琳窗.玲瓏五明扇.新雕碧霞段.旋破秋天片.
無力置池塘.臨風只流眄.
