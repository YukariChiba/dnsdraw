曹溪有真嗣.是名大知識
得法三十年.堂堂坐巖石
忽徇雲璽招.暫屈冥鴻翼
褰裳度王城.夙駕來軍壁
陸泉正持戒.到溉方蔬食
晨爐薝蔔霏.夜榻氍毹積
金鉢稻脂香.瓊甌茗花碧
高談入幽固.默對探虛寂
學精西竺言.詩妙南朝格
與游欣霧潤.鄙吝猶泉滌
遽憶五芝春.悠然理歸策
伊予病且老.末景如駒隙
慙爲中軍帥.更玷台臣席
無功翊熙明.何力當優績
蓮社久棲心.華簪聊寄迹
願辭食地封.永事彌天釋
