卷懷無與適.著冠試徐行
廊西小堂幽.叢篁雜荷聲
吹衣怯風猛.簾垂一床橫
坐餘忽屢嘆.安閒吾半生
無端局官簿.隨羣覬浮榮
出入與日俱.何嘗惠黎氓
今晨疾在告.反覺意氣平
爐烟結復開.遠度松梢明
晴久色愈耐.枝疎韻尤清
香去松不隨.香來松不迎
倏然歸太虛.無心計虧盈
一著要我决.豈在他人評
還尋鷗鷺伴.靜樂烏可名
眼前俗物空.秋老共身輕
