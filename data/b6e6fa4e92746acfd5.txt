傷禽我是籠中鶴.沉劍君為泉下龍.
重纊猶存孤枕在.春衫無復舊裁縫.
檢得舊書三四紙.高低闊狹粗成行.
自言並食尋高事.唯念山深驛路長.
公無渡河音響絕.已隔前春複去秋.
今日閑窗拂塵土.殘弦猶迸鈿箜篌.
婢僕曬君餘服用.嬌癡稚女繞床行.
玉梳鈿朵香膠解.盡日風吹玳瑁箏.
伴客銷愁長日飲.偶然乘興便醺醺.
怪來醒後傍人泣.醉裏時時錯問君.
我隨楚澤波中梗.君作咸陽泉下泥.
百事無心值寒食.身將稚女帳前啼.
童稚癡狂撩亂走.繡球花仗滿堂前.
病身一到繐帷下.還向臨階背日眠.
小於潘岳頭先白.學取莊周淚莫多.
止竟悲君須自省.川流前後各風波.
