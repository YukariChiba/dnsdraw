間臺珍館嚴鶴林.老桂鉅竹籠春陰
騎鶴僊翁杳莫尋.適從何來貂插金
裳珮丹青雜璆琳.旗旛繡綵薰甲沉
蕊函三洞羅森森.雲璈九奏鏘愔愔
擁爐步虛摇箕參.稽首寥陽祈博臨
庭下朝謁紛冠簪.願言福壽高於岑
問子爲誰對輒瘖.以目代口手拊襟
伊民豺虎國蠹蟫.細大敲剝無遺針
凜虞膏血供几砧.巧諛曲媚求回心
天乎少戢湯火燖.庶幾沸魚逃釜鬵
上帝福善禍必淫.高目下耳一監歆
察此頌禱皆呻吟.革彼飛鴞懷好音
嗚呼愛而祠者古.畏而祠者今
安得皞皞相忘.武城弦歌單父琴
