流光肯貸人.春事遽如許
眼不到蜚鴻.身每念縛虎
他日載酒約.坐受陰寒阻
非君韻超俗.疇肯顧羈旅
今朝鶑花前.有興浩莫禦
茲樓可圖畫.山立瞰江滸
壯侔彭城蘇.氣吞潯陽庾
乘凌脫埃𡏖.盤躄上煙雨
向來狀雄觀.尚欠魁傑語
江山君周旋.得句忍不吐
詩成人未醉.鄰鷄喚亭午
新音略韶濩.至樂非簫鼓
却話庾與蘇.今古一仰俯
