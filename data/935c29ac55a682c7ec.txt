參天老木相樛枝.嵌空怪石銜青漪
兩猿上下一旁掛.兩猿熟視蒼蛙疑
蕭蕭叢竹山風吹.海棠杜宇相因依
下有兩獐從兩兒.花餐草囓含春嬉
藝老筆精湖海推.畫意忘形形更奇
解衣一掃神扶持.他日自見猶嗟咨
金錢百萬酒千鴟.荆南將軍欣得之
老禪豪取橐爲垂.白晝掩門初許窺
房櫳烱烱明冬曦.榛叢羽革分豪釐
殘編未終且歸讀.歲暮有間重借披
