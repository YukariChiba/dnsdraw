爲山不能山.過在一簣止
渥洼騏驎兒.墮地志千里
岷江初濫觴.入楚乃無底
將升聖人堂.道固有廉陛
邢子好少年.如世有源水
方求無津涯.不作蛙井喜
兒中兀老蒼.趣造甚奇異
過閱王公門.袖中有漫刺
別來阻河山.望遠每障袂
斯文向千載.有志常寡遂
後生文楚楚.照影若孔翠
不應太玄草.睎價咸陽市
雨作枕簞秋.官閒省中睡
夢不到漢東.茗椀乃爲祟
聞君肺渴減.頗復佳食寐
讀書得新功.來雁寄一字
