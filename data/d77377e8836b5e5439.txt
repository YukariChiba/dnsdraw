霜風吹西湖.與君持行李
瘦馬共邉笳.寒燈對孤邸
新涼秋葉驚.歸櫂君獨理
棄我天一方.穏下大江水
丈夫志四海.吾豈較遐邇
行藏天所爲.况自非偶爾
獨憂綿薄資.負重力難起
嘉賓日以遠.緩急尚誰倚
置此勿復論.遇坎各有止
我積漢中糓.君種彭澤米
努力随小大.同在毓生齒
他年脱冕歸.對酒各歡喜
