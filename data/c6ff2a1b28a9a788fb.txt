憶昔從師學絃誦.年與賈生相伯仲
九日登高鹿巖脊.感物題詩筆初弄
舊游回首半零落.三十六年真一夢
當時唱和三四老.尚有殘篇可吟諷
今年節物身在家.行樂山間謾隨衆
弟兄勸我登高山.身似駑駘不容鞚
河東先生今靖節.有酒寧須白衣送
朋尊聊獻菲蒙泉.賜茗仍分小團鳳
願公一飲壽千齡.三物年年敢馳貢
