未登春風堂.嘗讀春風詩
春風不易得.令人每懷思
一堂誰獨無.所至皆有之
奈何堂中人.此意多背馳
聽雨不對牀.煮豆先燃萁
寧賡粟布歌.不肯吹塤箎
和氣自此傷.怨怒無休時
遂令君家堂.獨立修江湄
昔我嘗宦遊.兄弟輕別離
自從失予季.憂悶鬢成絲
仲叔幸無他.相從日怡怡
數榻松竹間.頗與我輩宜
濁醪無獨斟.陳編有同披
從今當杜門.共試春風詞
燕谷恐尚寒.暖律冀一吹
君能不靳否.春風元不私
