金陵失守何匆匆.敵兵燒我天子宫
守臣頂香率父老.開門羅拜惟鞠躬
翠華遙遙遵海道.漢家詔令不得通
外交內應儔與鄴.所在州縣皆望風
坐觀豈但宣撫望.降夷亦有丞相充
山巔水涯多白骨.邇來十室九已空
權臣悍将恣吞噬.剝膚椎髓方稱雄
敵來擁兵保妻子.敵去奏捷希侯封
城狐社鼠爭附會.浙部復産勔與冲
紛紛餘子何足數.我眎文舉真如龍
