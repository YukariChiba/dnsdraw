久矣聞水樂.邂逅作此遊
林立攢萬石.曲逕穿深幽
谽谺開古洞.下有清淺流
惜哉非古樂.噴薄皆人謀
流觴飲山綠.風鬢吹颼颼
欲歸興未盡.携手湖上樓
斜陽獻萬狀.浩以百目收
白鳥去復還.翩翩良自由
我本山林人.對此多慙羞
歲月不我與.宴閑其可偷
便合作歸計.老矣安所投
世事皆漫爾.政恐空白頭
