秦如馬後牛.呂氏非復嬴
天欲厚其毒.假手李客卿
功成志自滿.積惡如陵京
滅身會有時.徐觀可安行
沙丘一狼狽.笑落冠與纓
太子不少忍.顧非萬人英
魏韓裂智伯.肘足本無聲
胡爲棄成謀.託國此狂生
荆軻不足說.田子老可驚
燕趙多奇士.惜哉亦虛名
殺父囚其母.此豈容天庭
亡秦只三戶.況我數十城
漸離雖不傷.陛戟加周營
至今天下人.愍燕欲其成
廢書一太息.可見千古情
