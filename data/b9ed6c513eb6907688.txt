犬豕蒙虎革.氣能懾羣雌
衆人見之美.蘇生見之嗤
褐客懷寶玉.精神暗塵緇
他人望而唾.蘇生望而知
知之竟何補.位下容貌卑
雷同世方尚.獨異誠難施
嗟子豈不謬.拳拳心不移
拜我呼我兄.問我謂我師
奔蜂負藿蠋.誰道當其宜
憫子空慕古.且爲世人非
古人亦如此.如此名已垂
但當勵行習.慰我千里思
